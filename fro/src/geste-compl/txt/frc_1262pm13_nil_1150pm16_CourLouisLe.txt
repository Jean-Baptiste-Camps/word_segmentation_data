
                  
             Oez, seignor, que Dex vos soit aidant, Le glorïeus, par
            son commandement ! Plest vos oïr d' une estoire vaillant,
            Bone et cortoise, gentil et avenant? Vilains jugleres ne sai
            por quoi se vant
          
             Nul mot a dire trusque l' en li comant. De Looÿs ne lerai
            ne vos chant Et de Guillelme au cort nes le vaillant, Qui
            tant soffri sor sarrazine gent ; De meillor home ne quit que
            nus vos chant. Seignor baron, pleroit vos d' une exemple
            D' une chançon bien fete et avenante ? Quant Dex eslut nonante
            et .ix. reaumes, Tot le meillor torna en douce France. Li
            maines rois ot a non Chalemaine ; Cil aleva volentiers douce
            France : Dex ne fist terre qui envers lui n' apende : Il
            ala prendre Baiviere et Alemaigne
          
             Et Normandie et Anjou et Bretaigne Et Lombardie et
            Navarre et Tosquane. Rois qui de France porte corone d' or
            Preudom doit estre et vaillant de son cors ; Et s' il est hom
            qui li face nul tort, Ne doit garir ne a plain ne a bois
            Desi qu' il l' ait ou recreant ou mort : S' einsi nel fet dont
            pert France son los ; Ce dit l' estoire coronez est a tort.
            Quant la chapele fu beneoite a Es Et li moustiers fu dedïez et
            fez, Cort i ot bone tele ne verroiz mes ; .xiiii. conte
            garderent le palés. Por la jostice la povre gent i vet ;
          
             Nus ne se claime qui tres bon droit n' en ait. Lors fist
            l' en droit, mes or nel fet l' en mes ; A covoitise l' ont
            torné li mauvés ; Par faus loiers remainent li droit plet.
            Dex est preudom, qui nos gouverne et pest, S' en conquerront
            anfer qui est punés, Le mauvés puis, dont ne resordront mes.
            Cel jor i ot bien .xviii. evesques, Et si i ot .xviii.
            arcevesques ;
          
             Li apoistoiles de Rome chanta messe Cel jor i ot offrende
            mout tres bele, Que puis cele heure n' ot en France plus bele ;
            Qui la reçut, il dut bien preudom estre. Cel jor i ot bien
            .xxvi. abez, Et si i ot .iiii. rois coronez. Cel jor i fu
            Looÿs alevez Et la corone mise desus l' autel ; Li rois
            ses peres li ot le jor doné. Uns arcevesques est el letrin
            montez, Qui sermona a la crestïenté : « Baron », dist il,
            « a moi en entendez :
          
             Challes li maines a mout son tens usé, Or ne puet plus
            ceste vie mener ; Il a un fill a qui la velt doner. »
            Quant cil l' entendent, grant joie en ont mené ; Totes lor
            mains en tendirent vers Dé : « Peres de gloire, tu soies mercïé
            Qu' estranges rois n' est sor nos devalé ! » Nostre empereres a
            son filz apelé : « Biax filz », dist il, « envers moi entendez
            ; Vois la couronne qui est dessus l' autel : Par tel
            covent la te vueil ge doner : Tort ne luxure ne pechié ne
            mener, Ne traïson vers nelui ne ferez,
          
             Ne orphelin son fié ne li toldrez ; S' einsi le fez, g'
            en loorai Damedé : Pren la corone, si seras coronné ; Ou
            se ce non, filz, lessiez la ester : Ge vos deffent que vos n' i
            adesez. Filz Looÿs, veez ci la corone : Se tu la prenz,
            emperere es de Rome ; Bien puez mener en ost .m. et .c. homes,
            Passer par force les eves de Gironde, Paiene gent craventer et
            confondre,
          
             Et la lor terre dois a la nostre joindre ; S' einsi veus
            fere, ge te doing la corone ; Ou se ce non, ne la bailles tu
            onques. Se tu doiz prendre, beau filz, de faus loier, Ne
            desmesure de neant abessier, Fere luxure ne alever pechié,
            Ne hoir enfant a retolir son fié, Aucune fame tolir .iiii.
            loiers, Ceste corone de Jhesu la te vié, Filz Looÿs, que
            tu ne la baillier. » Ot le li enfes, onques ne mut le pié.
          
             Por lui plorerent maint vaillant chevalier, Et l'
            empereres fu mout grains et iriez : « Ha ! las ! » dist il, «
            comme or sui engigniez ! Delez ma fame se coucha pautonier
            Qui engendra cest coart heritier. Ja en sa vie n' iert de moi
            avanciez ; Qui en feroit roi, ce seroit pechiez. Or li
            ferons toz les cheveus tranchier ; Moines sera a Es en cel
            moustier : Tirra les cordes et sera marreglier, S' avra
            provende qu' il ne puist mandïer. »
          
             Delez le roi se sist Hernaut d' Orliens, Qui mout se fist
            et orgueilleus et fier ; De granz losenges le prist a aresnier
            : « Droiz empereres, fetes pes, si m' oiez. Mesire est
            juenes, n' a que .xv. anz entierz ; Ja seroit morz qu' en
            feroit chevalier. Ceste besoigne, s' il vos plest, m' otroiez,
            Trusqu' a .iii. anz que verrons comment iert ; S' il veult
            preuz estre ne ja bon heritier, Ge li rendrai de gré et
            volentiers, Et acroistrai ses terres et ses fiez. » Et dit
            li rois : « Ce fet a otroier. �Granz merciz, sire », dïent li
            losengier,
          
             Qui parent ierent au duc Hernaut d' Orliens. Sempres fust
            rois quant Guillelmes i vient ; D' une forest repere de
            chacier. Ses niés Bertran li corut a l' estrier ; Il li
            demande : « Dont venez vos, beaus niés ? �A non Dieu, sire, de
            leanz del mostier, Ou j' ai oï grant tort et grant pechié ;
            Hernaut si velt son droit seignor boisier : Sempres iert rois,
            que François l' ont jugié. �Mal le pensa », dist Guillelmes le
            fier. Espee ceinte est entrez el mostier, Deront la presse
            devant les chevaliers :
          
             Hernaut trova mout bien apareillié ; En talant ot qu' il
            li copast le chief, Quant li remembre del glorïeus del ciel,
            Que d' ome ocire est trop mortex pechié. Il prent le brant, si
            le ra estoié, Puis passe avant quant il fu porpensé, Le
            poing senestre li a mellé el chief, Hauce le destre, enz el col
            li asiet : L' os de la gueule li a par mi brisié ; Mort le
            tresbuche a terrë a ses piez. Quant il l' ot mort, prent le a
            chastïer : « Hé ! gloz ! », dist il, « Diex te doint encombrier
            !
          
             Por quoi voloies ton droit segnor boisier ? Tu le deüsses
            amer et tenir chier, Croistre ses terres et alever ses fiez.
            Ja de losenges n' averas mes loier. Ge te cuidoie un petit
            esmaier, Mes tu es morz, n' en dorroie un denier. » Voit
            la coronne qui desus l' autel siet : Li quens la prent sanz
            point de l' atargier, Vient a l' enfant, si li assiet el chief
            : « Tenez, beau sire, el non de Dieu del ciel, Qui te
            doint force a estre justisier ! » Voit le li peres, de son
            enfant fu liez : « Sire Guillelmes, granz merciz en aiez :
            Vostre lignages a le mien essaucié. » « Hé ! Looÿs , dist
            Challes, « sire filz, Tu avras tot mon reaume a tenir. Par
            tel covent le puisses retenir
          
             Qu' a hoir enfant ja son droit ne tolir, N' a veve fame
            vaillant un angevin ; Saintes yglises pensez de bien servir,
            Que ja deables ne te puisse honir. Tes chevaliers pense de
            resbaudir : Par els seras hennorez et serviz, Par totes
            terres et amez et cheriz. » De Looÿs quant le jor l' ont roi
            fet, La cort depart, si est remés le plet ; Chascuns
            François a son hostel s' en vet. .v. anz vesqui puis Challes et
            ne mes. Challes li rois en monta el palés ; Ou voit son
            fill, si li dit entreset :
          
             « Filz Looÿs, ne vos celerai mie, Tu avras tot mon reaume
            en baillie, Aprés ma mort, se Dex me beneïe. Qui me
            guerroie, bien sai qu' il te deffie ; Cil qui me het, bien sai
            ne t' aime mie : Se gel puis prendre, par Deu le filz Marie,
            De reançon je n' en vueill avoir mie, Einçois le fai
            detranchier et occire. Filz Looÿs a celer ne te quier,
            Quant Dex fist roi por le pueple essaucier, Il nel fist mie por
            fauxe loi jugier, Fere luxure et alever pechiez, < p 33>JP/>
            Ne hoir enfant por retolir ses fiez, Ne veve fame tolir .iiii.
            deniers ; Ainz doit les torz abatre soz ses piez,
            Encontreval et foler et plessier. Envers les povres te doiz
            humelïer, Et si lor doiz aidier et conseillier, Por amor
            Dieu sa parole adrecier. Vers orgueilleus te doiz fere si fier
            Comme lieparz qui gent doie mengier ; Et s' il te velt de neant
            guerroier, Mandez en France les nobles chevaliers Tant qu'
            en aiez plus de .xxx. milliers ; Ou mielz se fie, la le fai
            assegier, Toute sa terre gaster et essillier. Se le puez
            prendre ne a tes mains baillier, N' en aies onques menaie ne
            pitié,
          
             Einçois li fai toz les membres tranchier, Ardoir en feu
            ou en la mer noier ; Quar se François le tenoient soz piez,
            Qui de la guerre se puissent aidier, Sempres diront li felon
            losangier Et li Normant lecheor pautonnier : « De si fet
            roi n' avïons nos mestier ; .C. dahé ait par mi la croiz del
            chief Por lui ira en grant ost ostoier, Ne a sa cort ira
            plus cortoier ! Del suen meïsmes nos peüsmes paier. » Et
            autre chose te vueil, filz, acointier, Que, se tu vels, il t'
            avra grant mestier : Que de vilain ne faces conseillier,
            Fill a prevost ne de filz a voier : Il boiseroient a petit por
            loier ;
          
             Mes a Guillelme le nobile guerrier, Fill Aymeri de
            Nerbonne le fier, Frere Bernart de Breban le guerrier : Et
            s' il te vuelent maintenir ne aidier, En leur servise te puez
            mout bien fïer. » Respont li enfes : « Voir dites, par mon
            chief. » Il vint au conte, si li chaï as piez. Li quens
            Guillelmes le corut redrecier ; Il li demande : « Damoiseaus,
            que requiers? �A non Dieu, sire, et menaide et pitié. Mes
            peres dit qu' estes bon chevalier, N' a tel baron soz la chape
            del ciel ; En vos vueil metre mes terres et mes fiez, Que
            les me gardes, nobile chevalier, Tant que je puisse mes
            garnemenz baillier. » Respont li quens : « Par ma foi,
            volantiers. »
          
             Il li jura sor les sainz del moustier Ja n' en avra
            vaillant .iiii. deniers, Ne n' en tendra plain doi ne demi pié,
            S' il ne li done de gré et volentiers. Lors vint a Challe, qu'
            il ne volt delaier ; Devant le roi se vet ajenoillier : «
            Droiz empereres, je vos demant congié, Quar il m' estuet errer
            et chevauchier Tot droit a Rome, por saint Pere proier ;
            Bien a .xv. anz, a celer nel vos quier, Que m' i promis, mes ne
            poi esploitier. Cestui voiage ne vueill ge plus lessier. »
            Le roi li done correceus et iriez, Si li charja .xl.
            chevaliers, D' or et d' argent trosse .xxx. sommiers ;
          
             Au departir se corurent besier. Par tel covent i ala le
            guerrier Puis ne revint si ot grant encombrier ; Ainz fu
            morz Challes que il fust reperiez Et Looÿs remest son heritier.
            Ainz que Guillelmes peüst puis esploitier, Ne il en France
            peüst puis reperier, Fu il a tort enserrez et muciez, Qu'
            il n' i avoit fors des membres tranchier ; Trop li peüst
            Guillelmes delaier. Au moustier fu Guillelmes Fierebrace ;
            Congié demande a l' emperëor Challe, Et il li charge .xl. homes
            a armes, D' or et d' argent .xxx. sommiers li baille. Vet
            s' en li quens, de neant ne se targe,
          
             Et Looÿs le convoie grant masse ; Plorant apele Guillelme
            Fierebrace : « Hé ! gentix quens, por Dieu l' esperitable,
            Veez mon pere de cest siecle trespasse : Vielz est et foibles,
            ne portera mes armes, Et ge sui juenes et de petit aage ;
            Se n' ai secors, tot ira a damage. » Respont li quens : « Ne
            soiez a malese, Que, par l' apostre que l' en requiert en l'
            arche, Se ge ai fet icest pelerinage, Si me mandez par
            sëaus ou par chartre, Ou par tel home qui bien soit sofisable,
            Ja ne leré por nul home que sache Ne vos secore o mon riche
            barnage. » Vet s' en li quens, de neant ne se targe. De
            ses jornees ne sai que vos contasse :
          
             Mongieu trespasse qui durement le lasse ; Desi a Rome n'
            aresta Fierebrace. Vet s' en Guillelmes li gentix et le ber,
            Et Guïelin et Bertran l' alosé ; Desoz les chapes orent les
            branz letrez, Et neporquant si orent il trossez Les bons
            hauberz et les hiaumes dorez. Li escuier furent forment lassé
            Des forz escuz et des espiez porter. De lor jornees ne vos sai
            aconter : Mongieu trespassent, qui mout les a lassez ; Par
            Romenie se sont acheminez ; Desi a Rome ne sont mie aresté.
            Cil escuier porprennent les hostiex ;
          
             Cirtaige fu lor ostes apelez, Celui a tot son avoir
            commandé. Cele nuit fu li quens bien conroez. Aprés
            mengier sont alé reposer ; Li quens se dort, qui mout par fu
            lassez. Sonja un songe dont mout fu effreez : De vers
            Roussie vint un feu embrasez Qui esprenoit Rome de trestoz lez
            ; Uns viautres vint coranz toz abrivez ; Des autres est
            partiz et dessevrez ; Guillelmes iert soz un arbre ramé,
            De cele beste estoit si effraé, Quar de la poe li dona un cop
            tel Tot le fesoit envers terre cliner. Li quens s'
            esveille, si se commande a Dé. Onques mes songes ne fu si
            averé,
          
             Quar Sarrazin esploitierent d' aler ; Li rois Galaffres
            et li rois Tenebrez, Li rois Cremus et Corsuls l' amirez
            Pris ont de Chapres les mestres fermetez. Li rois Gaifiers i
            est emprisonnez, Il et sa fille, sa fame a grant beautez,
            Et .xxx.m. de chetis encombrez Qui tuit eüssent les chiés des
            buz sevrez. Tant ama Dex Gullelme le membré Que par lui
            furent de prison delivré Envers Corsolt d' outre la Rouge mer,
            Le plus fort home dont l' en oïst parler. Cil retrancha a
            Guillelme son nes, Com vos orrez ainz qu' il soit avespré,
            Se vos donez tant que vueille chanter. A cez paroles se tret a
            l' ajorner : Li quens Guillelmes s' est par matin levez,
          
             Au mostier vet le servise escouter, Totes ses armes fet
            metre sus l' autel ; De l' or d' Arrabe les volt puis rachater.
            Et l' apostoiles fu mout gentix et ber, Qui se revest por la
            messe chanter. Quant le servise fu dit et definé, Ez .ii.
            messages poignant toz abrivez ; Ja conteront unes noveles tiex
            Dont mainz frans hom fu le jor aïrez Au mostier fu Guillelmes
            Fierebrace. Messe ot chantee li apostoiles sages ; Quant
            il l' ot dite, si vienent dui mesage Qui li aportent unes
            noveles apres : Que Sarrazin li font mout grant damage ;
          
             Prise ont par force la fort cité de Chapres, Pris ont
            Gaifier de Police le sage Et .xxx.m. de chetis c' uns que
            autres, S' il n' ont secors, qui tuit morront a glaive. Li
            apostoiles, qui fu mout amiables, Demandant vet Guillelme
            Fierebrace. L' en li enseigne aval desus le marbre, Ou
            prie Deu, le pere esperitable, Qu' il li doint force et hennor
            et barnage, Et son segnor Looÿs le fillz Challe. Li
            apostoiles de neant ne se targe ; Prist un baston, si le hurte
            en l' espaule : Li quens se drece, monstre li le visage.
          
             Li quens Guillelmes se dreça sor ses piez Et l'
            apostoiles l' en prist a aresnier : « Hé ! gentils hom, por
            Dieu le droiturier, Et quar me dites se me porroiz aidier.
            Ja nos requierent paien et aversier, Li rois Galafres, qui des
            autres est chiés. Cil est destroiz qui nos souloit aidier :
            Pris est par force le riche roi Gaifier, Il et sa fille et sa
            franche moillier Et .xxx.m. de chetis prisonniers, S' il
            n' ont secors, qui tuit perdront les chiés. �Hé ! Dex, aïde ! »
            , dit li cuens au vis fier. De tant de rois se commence a
            seignier ; Ses niés Bertran l' en prist a aresnier : «
            Oncle Guillelmes, estes vos enragiez ?
          
             Ainz mes por home ne vos vi esmaier. » Respont Guillelmes
            : « Merci, por Dieu, beaux niés ; Contre lor force n' a la
            nostre mestier, Ainz nos convient porquerre un mesagier, A
            Looÿs le convient envoier, Que il nos viegne secorre et aidier.
            Challes remaigne por son droit a jugier : Vielz est et frelles,
            ne puet mes chevauchier. » Et dist Bertran : « De Dieu le
            droiturier Soit confonduz et morz et enragiez Qui ira ja
            cest mesage noncier, S' iert ses escuz et troez et perciez
            Et ses hauberz deronz et desmailliez Et il meïsmes feruz d' un
            grant espiez, Que l' en le puist connoistre a mesagier !
            Paien nos quierent a .c. et a millier ; Or tost as armes, n'
            avons que delaier ;
          
             Deffendon nos sanz point de l' atargier. » En ceus de
            Rome n' en ot que esmaier :  Pou ont de gent, ne furent .c.
            millier. El mostier fu Guillelme au fier visage ; Dist l'
            apostoiles, qui fu cortois et sage : « Gentis hons, sire, pour
            Dieu l' esperitable, Quar nos secour contre la gent sauvage.
            �Hé ! Dex, aïde ! », dit li quens Fierebrace, « Ge sui venu en
            mon pelerinage, S' ai amené mout petit de barnage ; N' ai
            que .lx. de chevaliers a armes ; Contre tant rois ne porroie
            combatre. �Hé ! Dex, aïde ! », dist l' apostoiles sage,
          
             Vez ci saint Pere, qui des ames est garde ; Se por lui,
            sire, fez hui cest vasselage, Char puez mengier les jorz de ton
            aage Et fames prendre tant comme il t' iert corage ; Ne
            feras mes pechié qui te soit aspre, Se tant puez faire de
            traïson te garde, N' en soies quites en trestot ton aage.
            En paradis avras ton herberjaige, Que nostre sires a ses bons
            amis garde ; Saint Gabrïel sera vo guionage. -Hé ! Dex,
            aïde ! », dit li cuens Fierebrace, « Ainz mes nus clers nen ot
            le cuer si large ! Or ne leroie, por nul home qu' en sache,
            Ne por paien, tant soit ne fol ne aspre, A cez glotons ne me
            voise combatre. Beaus niés Bertran, alez prendre voz armes,
          
             Et Guïelin et li autres barnages. » Armes demande
            Guillelmes Fierebrace ; L' en li aporte devant lui en la place.
            Il vest l' auberc et le vert elme lace Et ceint l' espee par
            les renges de paile. L' en li amaine l' auferrant en la place ;
            Li quens i monte, si que estrier n' i baille. A son col pent
            une vermeille targe, Entre ses poinz un roit espié qui taille,
            A .v. clos d' or gonfanon i atache : « Sire apostoiles , dit
            Guillelmes le sage, « Combien avez de gent en vostre marche ? »
            Dist l' apostoiles : « Gel vos dirai sanz faille : .iii.m.
            somes, n' i a cil n' ait ventaille Et fort espié et espee qui
            taille. »
          
             Respont li quens : « C' est bele commençaille. Armer les
            fetes, et tote la pietaille, Qui nos tendront les portes et les
            barres. » Et cil respont : « Bien est droiz qu' en le face. »
            Par tote Rome acueillent lor voiage. Quant armé furent et tuit
            venu en place, Li apostoiles lor a fet un saignacle : «
            Segnor baron », dist l' apostoile sage, « Qui en ce jor morra
            en la bataille, En paradis sera son herbergage, Que nostre
            sires a ses bons amis garde ; Saint Gabrïel li sera guionages.
            » Lors se leverent, chascuns saisi ses armes Envers la
            gent orgueilleuse et sauvage. Si comme issir durent devers les
            barges,
          
             A la grant porte, qui n' estoit mie basse : « Seignor
            baron », dist l' apostoles sages, « Ici endroit garderoiz cest
            barnage ; G' irai parler a l' amiraut aufage ; Se por
            avoir que prometre li sache Velt retorner et ses nes et ses
            barges, Et ses granz olz, qui sont sor cel rivage, Ge li
            dorrai le grant tresor de l' arche ; N' i demorra ne calice ne
            chape, Or ne argent ne qui un denier vaille, Ainz qu' il i
            muire tant gentil home sage. » Et cil responent : « Bien est
            droiz qu' en le saiche. » A tant s' en torne, o lui s' esmut un
            abe ; Desi au tres de neant ne s' atarge. Iluec trova le
            riche roi Galaffre ; Pas nel salue, nen est droiz qu' il le
            face. Li riches rois par fierté le regarde.
          
             Li apostoles de maintenant l' aresne : « Sire », fet-il,
            « je sui ci un mesage Dieu et saint Pere, qui des ames est
            garde ; De seue part vos vueil dire un mesage Que retornez
            et voz nez et voz barges, Et voz granz olz, qui ci sont
            aornable, Ge vos dorrai tot le tresor de l' arche ; Ne
            demorra ne calice ne chape, Or ne argent qui un seul denier
            vaille, Ainz que i muire tant gentil home a armes. Prenez
            conseil, gentix rois deboneres. » Respont li rois : « Tu n' es
            mie bien sages ; Ci sui venuz en mon droit heritage Que
            estora mes ancestres, mes aves Et Romulus et Julïus Cesaire
          
             Qui fist ces murs et ces tors et cez barres. Se ge par
            force puis cel palés abatre, Quanque a Dieu monte tornerai a
            damage,  Les clers quel servent a duel et a hontage. » Li
            apostoiles si fu mout esmaiables, N' i vosist estre por tot l'
            or de Cartage ; Conduit demande a l' amiraut Galafre ; Por
            sauf conduit .iii. Sarrazins li baille. Li rois Galaffres
            encore l' en aresne : « Parlez a moi, sire au chaperon large ;
            Ne dites mie que ge nul tort vos face De la cité qu' est de mon
            heritage ; Prenez un home apresté de ses armes, G' en
            avrai un de mout riche lignage :
          
             Por champïons les metons en la place ; Se voz Dex a nul
            pooir qu' il le face, Que li miens soit conquis par vasselage,
            Dont avroiz Rome conquis en heritage ; Ne troveroiz en trestot
            vostre aage Qui vos en toille vaillissant un fromage ; Et
            se c' est chose que de covent vos faille, Endeus mes filz
            retenez en hostage, Que reançon un denier ne lor vaille,
            Ainz les pendez amedeus a un arbre. » Quant l' apostoiles
            entent la reson sage, Ne fust si liez por l' anor de Cartage ;
            Dont li remembre del conte Fierebrace Qu' adoubé ot el mostier
            devant l' arche. Bien set que mieldres ne puet porter ses
            armes.
          
             Li apostoiles fu mout bien ensaigniez ; Or voit il bien
            que Dex leur veult aidier, Quant par un home puet son droit
            desresnier. Mout requiert bien son droit vers l' aversier :
            « Sire », fet il, « a celer nu vos quier, Quant par .ii. homes
            nos poons emplaidier, Vo champïon verroie volentiers, Qui
            contre Dieu velt Rome chalengier. » Respont li rois : « Toz en
            sui aesiez. » L' en li ameine le roi Corsolt en piez, Lez
            et anchés, hideus comme aversier ; Les eulz ot roges com
            charbon en brasier, La teste lee et herupé le chief ;
          
             Entre .ii. eulx ot de lé demi pié, Une grant toise d'
            espaules au braier ; Plus hideus home ne puet de pain mengier.
            Vers l' apostoile commence a rooillier ; A voiz escrie : «
            Petiz hom, tu que quiers ? Est ce tes ordres que hauz es
            reoigniez ? �Sire , fet il, « servir doi au mostier Deu et
            saint Pere, qui devant nos est chiés. De seue part vos vorroie
            proier Que vos voz olz retorner feïssiez : Ge vos dorrai
            le tresor del mostier ; N' i remaindra calice n' encensier,
            Or ne argent qui vaille un seul denier, Que ne vos face ça hors
            apareillier. » Respont li rois : « N' es pas bien ensaigniez,
            Qui devant nos oses ici plaidier ; C' est l' ome el monde qui
            plus m' a fet irier
          
             Mon pere ocist une foldre del ciel : Toz i fu ars, ne li
            pot home aidier. Quant Dex l' ot ars, si fist que ensaigniez :
            El ciel monta, ci ne volt repairier ; Ge nel pooie sivre ne
            enchaucier, Mes de ses homes me sui ge puis venchiez : De
            ceus qui furent levé et baptisié Ai fet destruire plus de .xxx.
            millier, Ardoir en feu et en eve noier. Quant ge lasus ne
            puis Dieu guerroier, Nul de ses homes ne vueil ça jus lessier,
            Et moi et Deu n' avons mes que plaidier : Moie est la terre et
            suen sera le ciel. Se ge par force puis prendre cel terrier,
            Quanqu' a Dieu monte ferai tot essillier, Les clers qui
            chantent a couteax escorchier,
          
             Et toi meïsme, qui sire es del mostier, Ferai ardoir sor
            charbons en foier, Si que le foie en cherra el brasier. »
            Quant l' apostoiles l' oï einsi plaidier, N' est pas merveille
            s' il en fu esmaiez. Il et li abes prennent a conseillier :
            « Par saint Denis, cist Turs est enragiez ! Grant merveille est
            quant terre est souz ses piez, Qu' el feu d' enfer ne l' a Dex
            envoié, Ou que ne font la terre soz ses piez. Ahi !
            Guillelmes, li marchis au vis fier, Cil te garisse qui le mont
            doit jugier ! Contre sa force n' a la teue mestier. »
            Conduit demande a Galaffre le fier,
          
             Et il li charge les filz de sa moillier ; Desi a Rome le
            conduient a pié. Li quens Guillelmes i est venuz premier ;
            Il le sesi par le fer de l' estrier : « Sire », fet il, « comme
            avez esploitié ? Et quar me dites, veïstes l' aversier Qui
            contre Dieu velt Rome desresnier ? Gentix hom, sire, avez tant
            esploitié ? �Oïl, beau sire, a celer nel vos quier, Ce n'
            est pas hom, ainz est un aversier. Se vif estoient Rollant et
            Ollivier, Yve et Yvoire, Haton et Berengier, Et l'
            arcevesque, et l' enfant Manessier, Estoz de Langres, et le
            cortois Gaifier,
          
             Et avec els Gautier et Angelier, Les .xii. pers, qui
            furent detranchié, Et si estoit Aymeri le guerrier, Et vo
            bon pere, qui fu bon chevalier, Et toz voz freres, qui font
            tant a proisier, Ne l' oseroient en bataille aprochier.
            �Dex ! » dist Guillelmes, « dites moi que ce iert. Or voi ge
            bien fauxé est le clergié. Ja dites vos que Dex par est tant
            chier Quanquë il veult maintenir et aidier Puis ne porra
            honir ne vergoignier, Ardoir en feu ne en eve noier. Mes
            par l' apostre qu' en a Rome requiert, Se il avoit .xx. toises
            vers le ciel, S' i combatroie au fer et a l' acier. Se Dex
            nos velt nostre loi abessier, Bien i puisse estre ocis et
            detranchiez ; Mes s' il nos velt maintenir et aidier,
          
             N' a soz ciel home qui me puisse empirier, Ardoir en feu
            ne en eve noier. » Quant l' apostoiles l' oï einsi plaidier :
            « Ahi ! » dist il, « nobile chevalier, Cil te garisse qui en
            croiz fu dreciez ! Tel hardement ne dist mes chevalier. Ou
            que tu ailles Dex te puisse aïdier, Quant as en lui pensee et
            desirrier ! » Le braz saint Pere aporte del mostier ; L'
            or et l' argent en ont fet errachier, La mestre jointe font au
            conte besier, Puis l' en font croiz sor le hiaume vergié
            Contre le cuer, et devant et derrier. Si fez joiaux li ot le
            jor mestier : Ne fu puis hom quel peüst empirier, Ne mes
            itant l' espés de .ii. deniers, Dont li frans quens ot puis
            grant reprovier. A tant remonte sor l' auferrant destrier.
            A son col pent un escu de quartier
          
             Et en son poing son roit tranchant espié. Desi qu' au
            tertre ne se volt atargier. Mout l' esgardoient paien et
            aversier ; Dist l' un a l' autre : « Ci a beau chevalier
            Et preu et sage, cortois et ensaingnié ; S' eüst son per ou
            deüst bataillier, Fier fust encui l' estor au commencier ;
            Mes vers Corsolt n' avra son cors mestier : De tiex .xiiii. ne
            dorroit un denier. » Li rois Galaffres est de son tref issuz ;
            A loi de roi est chauciez et vestuz ; Le tertre esgarde et
            celui qui est sus, Dist a ses homes : « Li François est venuz ;
            Gel voi el tertre : bien li siet ses escuz ; Cil doit combatre
            vers Corsolt le membru, Mes vers lui est et chetis et menu.
            Pou i vaudra Mahomez et Cahu
          
             Se cil n' estoit par roy Corsut vaincus. » Li rois le
            mande et il i est venu ; Vet li encontre ses .ii. braz estendu
            : « Beau niés », dist il, « bien soiez vos venu ! Vez le
            François sor le tertre batu : Sel requerez n' a talent qu' il
            remut. » Respont Corsolt : « Morz est et confonduz ;  Puis
            que le voi, ja n' iert plus atenduz. Or tost mes armes, n' i
            ait plus arestu ! » Il i corurent .vii. roi et .xv. dus,
            Si li aportent soz un arbre ramu ; Mes de tex armes ge cuit n'
            en ere plus ; S' uns autres hom l' eüst el dos vestu, Nes
            remuast por tot l' or qui onc fu.
          
             Quatorze roi armerent l' aversier ; El dos li vestent une
            broigne d' acier, Desus la broigne un blanc hauberc doblier,
            Puis ceint l' espee dont bien tranche l' acier ; Toise ot de
            lonc et de lé demi pié ; Il ot son arc et son tarquois lacié,
            Et s' arbaleste et ses couteaus d' acier, Darz esmoluz,
            afaitiez por lancier ; L' en li amaine Alïon son destrier
            A grant merveille par fu le cheval fier, Si desraez, com j' oï
            tesmoignier, D' une grant toise n' i ose en aprochier, Ne
            mes celui qui en fu costumier. .iiii. dars ot a la sele
            atachiez,
          
             Maces de fer a l' arçon de derrier. Li roiz Corsolz i
            monta par l' estrier ; A son col pent un escu de quartier ;
            Une grant toise ot l' escu a or mier ; Mes arc ne lance ne
            daigna point baillier ; De doubles armes l' ont bien
            apareillié. Dex ! quel cheval quel peüst chastoier ! Et
            neporquant il cort si le destrier Ne s' i tenist ne lievre ne
            levrier. Envers son oncle se prist a desresnier, A voiz s'
            escrie : « Fetes pes, si m' oiez : Le seneschal fetes tost
            avancier, Les tables metre, atorner a mengier ; Por cel
            François, si m' estuet avancier :
          
             Plus tost l' avrai ocis et detranchié Que n' irïez demi
            arpent a pié ; Ja de m' espee ne le quier atouchier, Se de
            ma mace puis un cop emploier, Se tot n' abat et lui et le
            destrier, Ja mes frans hom ne me doint a mengier ! » Paien
            escrïent : « Mahom te puist aidier ! » Tres par mi l' ost
            commença a brochier ; Commandé l' ont a Mahom qu' il out chier.
            Li quens Guillelmes vit venir l' aversier, Let et hideus et des
            armes chargié ; S' il le redoute, nus n' en doit merveillier.
            Dieu reclama le pere droiturier : « Sainte Marie, com ci a bon
            destrier ! Mout par est preuz por un preudome aidier,
          
             Moi le covient des armes espargnier : Dex le garisse, qui
            tot a a jugier, Que de m' espee ne le puisse empirier ! »
            De tel parole n' eüst coart mestier. Guillelmes fu sor le
            tertre monté, De beles armes vestu et atorné ; Voit le
            paien venir tot effraé ; S' il le redoute, ne fet mie a
            blasmer. A pié descent del destrier sejorné ; Contre
            Orïent avoit son vis torné, Une proiere a dit de grant bonté :
            N' a soz ciel home qui de mere soit né,
          
             S' il la disoit par bone volenté, Au matinet, quant il
            seroit levé, Ja par deables ne seroit encombré. Dieu
            reclama par grant humilité : « Glorïeus peres, qui me feïstes
            né, Feïs la terre tot a ta volenté, Si la closis environ
            de la mer ; Adam formas et puis Evain sa per ; En paradis
            les en menas ester ; Le fruit des arbres lor fu abandonné,
            Fors d' un pomier, celui lor fu vaé ; Il en mengierent, ce fu
            grant foleté ; Grant honte en orent quant nel porent celer.
            De paradis les en convint aler, Venir a terre, foïr et laborer,
            Et mortel vie soffrir et endurer. Caÿn ocist Abel par cruauté ;
            Adont convint terre brere et crïer ;
          
             Uns cruieus don li fu cel jor donez : Riens n' i venist
            qui n' esteüst aler. Dex, de cel pueple cil qui ainz furent nez
            Toz les feïstes en l' arche definer Par le deluge, ce fu la
            verité ; N' en eschapa seulement que Noé, Et si troi filz,
            et chascuns ot sa per ; De totes bestes, por le siecle estorer,
            Male et femele fist en l' arche poser. Dex, de cel siecle qui
            de ceus furent né Issi la virge qui tant ot de bonté, Ou
            vos daignastes vostre cors esconser. De char et d' os refu tes
            cors formez
          
             Et del saint sanc qui fu martir clamez. En Belleem, la
            mirable cité, La vos plut il, beau sire, a estre né, Tot
            voirement a la nuit de Noé. Sainte Anastese vos feïstes lever ;
            N' ot nule mains por vo cors hennorer ; Vos li rendistes tot a
            sa volenté ; Et des .iii. rois fustes vos visité, D' or et
            de mirre et d' encens esmeré ; Par autre voie les en feïs aler,
            Tot por Herode, qui tant ot cruauté, Qui les voloit ocire et
            desmembrer. Les Innocenz i furent decolé, .iiii. .xx.m.
            truevent li clerc letré. .xxxii. anz, com autres hons charnez,
            Par terre alastes le pueple doctriner ;
          
             Et si alas el desert jeüner .xl. jorz acompliz et passez,
            Et au deable vos lessastes pener. A blanches pasques, qu' en
            doit paumes porter, La vos plot il, verais Dex, a aler En
            Jersalem, la mirable cité, Par Portes Oires, que firent
            deffermer. Guerpis les riches, ce fu la verité, As povres
            fu vo corages torné. Chiés Symon fustes li liepreus hostelé :
            Li .xii. apostre i furent assemblé ; La Mazelaine quoiement, a
            celé,
          
             Vint soz la table, qu' el n' osa mot soner, De cheres
            lermes ot voz .ii. piez lavez, De ses cheveus en aprés essuiez
            ; Iluec li furent ses pechiez pardonez. La fist Judas de
            vos la cruiauté, Qui vos vendi par sa grant foleté, .xxx.
            deniers del tens Matusalé ; En besant fustes as faus Juïs
            livrez Et a l' estache loiez et arestez Trusqu' au matin,
            que il fu ajorné, Quant en un tertre vos en firent mener,
            Mont Escauvaire, einsi l' oï nomer. A vo col firent vostre
            grant croiz porter, Et d' un mantel mout cruieus affubler ;
            Ainz n' i passastes un pas, par verité, Que ne fussiez feruz ou
            escopez. En sainte croiz fu vostre cors penez
          
             Et vo chier membre traveillié et lassé. Longis i vint,
            qui fu buen eüré, Ne vos vit mie, ainz vos oï parler, Et
            de la lance vos feri el costé, Le sanc et l' eve l' en a as
            poinz colé ; Ses eulz en tert, errant vit la clarté, Bati
            sa colpe par grant humilité, Iluec li furent si pechié pardoné.
            Nicodemus, ensemble o lui José, Furent venu comme larron prové
            : De la croiz orent voz membres remüé, Et el sepulcre et
            couchié et posé, Et au tierz jor surrexis comme Dex. Droit
            en enfer fu vo chemins tornez ; Toz voz amis en eüstes gité,
            Qui longuement i avoient esté. Si com c' est voirs, beaus rois
            de majesté,
          
             Deffent mon cors, que ne soie afolé, Que doi combatre
            encontre cel malfé Qui tant est granz, parcreü et membré.
            Sainte Marie, s' il vos plest, secorez, Par coardise ne face
            lascheté, Qu' a mon lignage ne soit ja reprovez. » Saingne
            son vis, en estant est levé. Li Sarrazins vint a lui effraé,
            Ou voit Guillelme si l' a aresonné : « Di moi, François, garde
            ne soit celé, A cui as tu si longuement parlé? �Voir »,
            dit Guillelmes, « ja orras verité : A Deu de gloire, le roi de
            majesté, Qui me conseult par la seue bonté, Que je te
            puisse toz les membres coper Et que tu soies par moi en champ
            matez. » Dist li paiens : « Tu as mout fol pensé. Cuides
            tu donc tes Diex ait poësté Que il te puist vers moi en champ
            tenser ? �Gloz », dit Guillelmes, « Dex te puist mal doner !
          
             Quar s' il me velt maintenir et garder, Tost essera tes
            granz orguex maté. �Voir », dit li Turs, « tu as mout fier
            penser. Se tu voloies Mahomet aorer Et le tuen Dieu
            guerpir et deffïer, Ge te dorroie avoir et richetez, Plus
            te dorroie que n' ot ton parenté. �Gloz », dit Guillelmes, «
            Dex te puist mal doner ! Que ja par moi n' iert mes Dex
            deffïez. �Voir », dit li Turs, « mout iés de grant fierté,
            Quant de bataille ne puis ton cors torner. Comme as tu non ? ne
            le me doiz celer. �J' ai non Guillelmes li marchis, a non Dé,
            Filz Aymeri, le viel chanu barbé, Et Hermenjart est ma mere au
            vis cler,
          
             Freres Bernart de Breban la cité, Frere Garin, qui tant
            fet a loer, De Commarchis Buevon le redouté, Frere Guibert
            d' Andernas le mainzné, Si est mes freres li chetis Aÿmer,
            Qui n' entre en loge n' en feste chevroné, Ainz est toz jorz au
            vent et a l' oré, Et si detranche Sarrazins et Esclers ;
            La vostre gent ne puet il point amer. » Li paiens l' ot, a pou
            qu' il n' est desvez ; Les eulz reoille, s' a les sorcils levé
            : « Cuiverz François, or as tu trop duré, Que mon lignage
            as mort et craventé. » 
          
             Li Sarrazins l' apele fierement : « Diva, Guillelmes,
            mout as fol escïant, Quant celui croiz qui ne te vaut neant.
            Dex est lasus, desor le firmament ; Ça jus de terre n' ot
            onques un arpent, Ainz est Mahom et son commandement.
            Totes voz messes et vostre sacrement, Voz marïages ne voz
            esposement Ne pris je mie ne c' un trespas de vent.
            Crestïenté est tot foloiement. �Glous », dist Guillelmes, « li
            cors Dieu te cravent ! La teue loi torne tote a neant, Que
            Mahomez, ce sevent pluseur gent,
          
             Il fu prophetes a Dieu omnipotent ; Il vint en terre, ce
            sevent mout de gent, Et vint a Meques trestot premierement,
            Mes il but trop par son enyvrement, Puis le mengierent porcel
            vilainement. Qui en lui croit, il n' a nul bon talent. »
            Dist le paiens : « Trop mentez malement. Se tu veus fere tot
            mon commandement Et Mahomet croire veraiement, Ge te
            dorrai honor et chasement Plus que n' en orent onques tuit ti
            parent ; Quar ton lignage est mout de haute gent ; De tes
            proësces oï parler sovent ; C' iert granz damages se tu muerz
            ci vilment. Se tu veus fere, di le moi bonement,
          
             Ou se ce non, ja morras erramment. �Gloz », dit
            Guillelmes, « li cors Deu te cravent ! Or te pris meins que au
            commencement : En menacier n' a point de hardement. »
            Guillelmes monte mout acesmeement, Estrier n' i baille n' a
            arçon ne se prent Prent son escu et a son col le pent ; L'
            espié brandi par si fier maltalant, L' ante a fermee a l'
            ensaigne qui pent. Li Sarrazins l' esgarde fierement Et
            dist soëf, que nus hom ne l' entent : « Par Mahomet, ou la moie
            ame apent, Cist hom est plain de mout fier hardement. » 
            S' adont seüst Guillelmes son talant Et il vosist prendre l'
            acordement, Ja trovast pes assez legierement.
          
             « Diva, François », dit Corsolt le sauvage, « Por le tuen
            Dieu, por qui te doiz combatre, Cleimes en Rome neant en
            heritage ? �Tu l' orras ja », dit li quens Fierebrace : «
            Ge doi combatre a cheval et a armes El non de Dieu le pere
            esperitable. Par droit est Rome nostre emperere Challe,
            Tote Romaine et trestoute Toscane ; Sainz Pere en est et li
            ponz et li arches Et l' apostoile qui desoz lui le garde. »
            Respont li Turs : « Tu n' es mie bien sage, Quant tu par force
            veus avoir l' eritage, Dont est il droiz et reson que m'
            asailles
          
             Or te ferai mout tres bel avantage : Pren ton espié et si
            restrain tes armes, Fier m' en l' escu, ja ne seré muable :
            Ge vueil veoir un pou de ton barnage, Com petiz hom le puet
            fere en bataille. » Et dit Guillelmes : « Fox sui se plus m' en
            targe. » Le cheval broche, un grant arpent trespasse De la
            montaigne qui tant est grant et large. Tot entor lui a
            estraintes ses armes ; Li Sarrazins ne se mut de la place.
            Dist l' apostoiles : « Ja verrons la bataille. Or tost a terre
            et li fol et li sage ! Chascuns prit Dieu de mout riche corage
            Qu' il nos ramaint Guillelme Fierebrace
          
             Tot sain et sauf dedenz Rome la large. » Li gentix quens
            a choisi le barnage Qui por lui prïent ; fox est se plus se
            targe. Le cheval broche et les resnes li lasche ; Brandist
            la lance o l' ensaigne de paile, Fiert le paien el mi leu de la
            targe : L' or, le verniz et le fust en trespasse, Le blanc
            hauberc li rompi et desmaille, La vielle broigne ne li valut un
            paile ; Par mi le cors le roit espié li passe, Que d'
            autre part peüst l' en une chape Pendrë au fer, qui s' en fust
            bien pris garde.
          
             Li quens Guillelmes par tel vertu s' en passe Le buen
            espié hors del cors li errache. Ainz li paiens n' en perdi son
            estage, Ainz dist soëf, que nus hom ne le sache : « Par
            Mahomet, a qui ai fet homage, Mout par est fox qui petit home
            blasme, Quant il le voit entrer en grant bataille. Quant
            ge le vi hui main en cest herbage, Mout pou prisai et lui et
            son barnage, Et d' autre part le tien ge a folage Quant
            desor moi li donai avantage, Qu' ainz mes par home ne reçui tel
            damage. » Tele angoisse a a pou qu' il ne se pasme. Li
            quens Guillelmes del referir se haste.
          
             Guillelmes fu mout vertueus et forz ; Le paien a feru par
            mi le cors, Par si grant ire en a le fer tret hors Tote la
            gorge li derompi del col, Qu' a terre chiet le buen escu a or.
            Tuit cil de Rome s' escrïent a efforz : « Refier, frans hom,
            Dieu sostiegne ton cors ! Sainz Pere, sire, soiez garant as noz
            ! » Li quens Guillelmes a entendu les moz, Le destrier
            broche, qui li desserre tost, Brandist la hante, le confennon
            destort, Fiert le paien sor l' auberc de son dos, Qu' il
            li demaille et derront et desclot ; La vielle broigne ne li
            valu .ii. clos : L' espié li mist par le mi leu del cors,
            Que d' autre part en parut le fer hors.
          
             De mendre plaie fust uns autres hons morz. Li Sarrazins
            ne s' est de riens estorz ; A son arçon a pris un javelot,
            Envers Guillelme l' a lancié si tres fort Si bruit le cop com
            foldre qui destort. Li quens s' abesse, qui ot pëor de mort,
            Triers l' armeüre le feri sor le col ; Dex le gari que en char
            nel tochot. « Diex », dist li quens, « qui formastes saint
            Loth, Deffent moi, sire, que je ne muire encor. »
          
             Li Sarrazins se sent navrez parfont : Le bon espié li
            gist sor le pormon, Le sanc en raie desi a l' esperon ; Et
            dist soëf, que ne l' entendi hom : « Par Mahomet, dont j' atent
            le pardon, Ainz mes par home n' oi tel destrutïon ; Et d'
            autre chose me retieng a bricon Quant desor moi li delivrai le
            don. » Un dart molu tenoit le glot felon, Envers Guillelme
            le lança de randon, Si bruit le cop comme un alerïon. Li
            quens guenchi, qui douta le gloton, Por quant li tranche son
            escu a lïon : La vieille broigne ne li fist garison ; Lez
            le costé li passe a tel randon Que d' autre part fiert .ii.
            piez el sablon.
          
             Voit le Guillelmes, si tint le chief enbron, Dieu reclama
            par son saintime non : « Glorïeus pere, qui formas tot le mont,
            Qui feïs terre sus le marbrin perron, De mer salee la closis
            environ, Adam feïs de terre et de lymon, Evain sa per, que
            de fi le savon, De paradis lor feïstes le don, Le fruit
            des arbres lor meïs a bandon, Fors d' un pomier lor veastes le
            don : Cil en mengierent, ne firent se mal non, Mes puis en
            orent male rendatïon Qu' en enfer furent, el puis de Baratron,
            Qu' adont servoient Belzebu et Noiron. A unes pasques, a la
            processïon, Que d' une arnesse chevauchas le faön, >JP>141>Si
            vos sivirent li petit enfançon ; As blanches pasques en font
            processïon Et un et autre li prestre et li clerjon. Et
            herberjas chiez le liepreus Symon. La Magdalaine feïstes le
            pardon, Qui mist ses eulz sor voz piez a bandon  Et i
            plora par bone ententïon ; Tu l' en levas a mont par le menton,
            De ses pechiez li feïstes pardon. La fist Judas de vos la
            traïson : Il vos vendi, s' en ot mal guerredon, .xxx.
            deniers en reçut le felon. Et en la croiz fustes mis a bandon ;
            Juïf en firent comme encrieme felon ; Ne vorrent croire vostre
            surrectïon. El ciel montas au jor d' acensïon ; Nos venra,
            sire, la grant redemptïon, Au jugement ou tuit assembleron.
          
             La ne vaudra pere au fil un bouton, Neïs le prestre n'
            iert avant del clerçon, Ne l' arcevesque de son petit garçon,
            Li rois del duc ne li cuens del troton. Et as apostres donas
            confessïon ; Meïs saint Pere el chief de pré Noiron Et
            convertis saint Pol son compaignon ; Garis Jonas el ventre del
            poisson, La Magdelaine feïstes le pardon, Et Danïel en la
            fosse au lïon ; Symon meïsmes abatis, le felon ; Moÿsés
            vit la flambe enz el buisson, Qui n' ardoit busche ne ne fesoit
            charbon. Si com c' est voirs, et croire le doit on,
            Deffent mon cors de honte et de prison,
          
             Que ne m' ocie cest Sarrazin felon. Tant porte d' armes
            qu' aprochier nel puet on, Quar s' arbaleste pent a son
            gamboison, Maces de fer voi pendre a son arçon. Se cil n'
            en pense qui Longis fist pardon, Ja n' iert conquis, trop a d'
            armes foison. » Corsolz li dist .iii. moz par retraiçon :
            « Ahi ! Guillelmes, comme as cuer de felon ! A grant merveille
            sembles bon champïon, De l' escremir ne resembles bricon,
            Mes par cez armes n' avras ja garison. » Lors trestorna le
            destrier arragon, Et tret l' espee qui li pent au giron Et
            fiert Guillelme par tel devisïon
          
             Que le nasal et l' eaume li derront, Tranche la coiffe de
            l' auberc fremillon, Et les cheveus li tranche sor le front,
            Et de son nes abat le someron : Maint reprovier en ot puis li
            frans hom. Li cops devale par de desus l' arçon, Que del
            cheval li a fet .ii. tronçons. Li cops fu granz, si vint de
            grant randon, Que .iii.c. mailles en abat el sablon ; L'
            espee vole hors des mains au gloton. Li quens Guillelmes saut
            en piez contremont Et trait Joieuse, qui li pent au giron ;
            Ferir le cuide par desus l' eaume a mont, Mes tant est granz et
            parcreüz et lons N' i avenist por tot l' or de cest mont.
            Li cops descent sor l' auberc fremillon, Que .iii.c. mailles en
            abat el sablon. La vielle broigne fist au Turc garison :
          
             Ne l' empira vaillant un esperon. Corsolz li dist .ii.
            moz par contençon : « Ahi ! Guillelmes, comme as cuer de felon
            ! Ne valent mes ti cop un haneton. » Tuit cil de Rome s'
            escrïent a haut ton, Et l' apostoiles, qui fu en grant friçon :
            « Saint Pere, sire, secor ton champïon ; Se il i muert, male
            iert la retraiçon ; En ton mostier, por tant com nos vivon,
            N' avra mes dit ne messe ne leçon. » Li quens Guillelmes a la
            chiere membree Fu toz armez sor la montaigne lee ; Voit le
            paien qu' ot perdue s' espee,
          
             De son cheval ot tranchié l' eschinee. Li Turs passe
            outre plus d' une arbalestee ; Tot en poignant sa mace a
            destrossee, Envers Guillelme revient gueule baee ; Ausi
            escume comme beste eschaufee Que li chien chacent en la selve
            ramee. Li quens le voit, s' a sa targe levee ; Li Turs i
            fiert de si grant randonee De chief en autre li a route et
            fauxee, Emprés la bocle li a tote copee ; Par le pertuis i
            passast de volee Uns esperviers, sanz point de demoree.
            Enprés le hiaume est la mace passee, Bessa le chief a icele
            encontree. Ja mes par lui ne fust Rome aquitee
          
             Se Dex ne fust et la virge henoree. Tuit cil de Rome
            hautement s' escrïerent ; Dist l' apostoile : « Que fes tu or,
            saint Pere ? Se il i muert, c' iert male destinee ; En ton
            mostier n' iert mes messe chantee, Tant com ge vive et ge aie
            duree. » Li quens Guillelmes fu mout estoutoiez, Et de cel
            cop fu durement chargié ; Et d' une chose est il mout
            merveillié, Que li Turs a tant duré el destrier, Por ce
            qu' il ot tant durement saignié, Que s' il vosist, il l' eüst
            mis a pié,
          
             Mes il espargne quanqu' il puet le destrier, Quar il se
            pense, s' il le puet gaaignier, Bien li porroit encore avoir
            mestier. Li Sarrazins vint a lui correciez ; Ou voit
            Guillelme, si l' a contralïé : « Cuiverz François, ore es mal
            engigniez, Quar de ton nes as perdu la moitié ; Or seras
            mes Looÿs provendier, Et ton lignage en avra reprouvier.
            Or voiz tu bien ne te puez plus aidier ; O tot ton cors m' en
            estuet reperier, Quar l' amirauz m' atent a son mengier ;
            Mout se merveille que je puis tant targier. » Il s' abessa vers
            son arçon premier, De devant lui le voloit enchargier
          
             Trestot armé sor le col del destrier. Voit le Guillelmes,
            le sens cuide changier ; Bien fust en ese por son cop emploier,
            Et fiert le roi, ne le volt espargnier, Par mi son hiaume, qui
            fu a or vergié, Que fleurs et pierres en a jus trebuchié,
            Et li trancha le mestre chapelier ; La bone coiffe covint il
            empoirier Que plaine paume li fent le hanepier ; Tot l'
            embroncha sor le col del destrier ; Les armes poisent, ne se
            puet redrecier. « Diex », dist Guillelmes, « or ai mon nes
            vengié ; Ne serai mes Looÿs prouvendier, >JP>159>Ne
            mon lignage n' en avra reprouvier. » Son braz a fors des
            enarmes sachié, L' escu gita enz el champ estraier ; Tel
            hardement ne fist mes chevalier : Se li Turs fust sain et sauf
            et entier, Par grant folie fust li plez commenciez ; Mes
            Dex ne plot plus se peüst aidier. Li quens Guillelmes ne volt
            mie atargier : A ses .ii. poinz sesi le brant d' acier Et
            fiert le roi, sanz point de l' espargnier, Par mi les laz de
            son hiaume vergié ; La teste o l' eaume en vola .iiii. piez ;
            Li cors chancele et li Sarrazins chiet.
          
             Li quens Guillelmes ne li volt pas lessier La bone espee
            dont son nes ot tranchié ; Il la volt ceindre, mes trop longue
            li ert. Pié et demi sont trop lonc li estrié : Grant demi
            pié les a lors acorciez. Li quens Guillelmes i monta par l'
            estrier, Del Sarrazin a retret son espié Que li avoit enz
            el cors apoié. « Diex », dist Guillelmes, « com vos doi gracïer
            De cest cheval que j' ai ci gaaignié, Que nel rendroie por l'
            or de Monpellier ! Hui fu tele heure que mout l' oi covoitié. »
            Desi a Rome ne s' est pas atargié. Li apostoiles i est venuz
            premier, Si le besa quant l' eaume ot deslacié. Tant ot
            ploré li quens Bertran, ses niés, 
          
             Et Guïelin et li cortois Gautier ! Tel pëor n' orent a
            nul jor desoz ciel. « Oncles », fait il, « estes sain et hetié
            ? �Oïl », fet il, « la merci Dieu del ciel, Mes que mon
            nes ai un pou acorcié ; Ge ne sai certes com sera aloignié. »
            Li quens meïsmes s' est iluec baptisié : « Des ore mes, qui moi
            aime et tient chier, Trestuit m' apelent, François et Berruier,
            ' Conte Guillelme au cort nes le guerrier' . " Onc puis cel non
            ne li pot l' en changier. Puis ne finerent trusqu' au mestre
            mostier. Cil ot grant joie qui le tint par l' estrier. La
            nuit font joie por le franc chevalier, Trusqu' au demain que
            jorz dut esclairier, Que d' autre chose vorrent assez plaidier.
            Et dist Bertran : « As armes, chevalier ! >JP>165>Puis
            que mon oncle a le champ gaaignié Vers le plus fort qui tant
            iert resoignié, Bien nos devons as foibles essaier. Oncles
            Guillelmes, faites vous aaisier, Quar mout par estes pené et
            traveillié. » Guillelmes l' ot, si s' en rit volentiers :
            « Ha ! Bertran, sire, or del contralïer ! Ja voz contraires ne
            vos avra mestier, Que, par l' apostre que requierent paumier,
            Ge ne leroie por l' or de Monpellier Que je ne fusse el mestre
            renc premier, Et i ferrai de m' espee d' acier. » Quant
            cil de Rome l' oïrent si plaidier, Li plus coarz i fu preuz et
            legier. Des or s' i gardent li felon losengier,
          
             Que trop i pueent demorer et targier, Quar cil de Rome se
            vont apareillier. Li rois Galafres est de son tref issuz ;
            A loi de roi est chauciez et vestuz ; Dist a ses homes : « Or
            ai ge trop perdu, Quant par tel home est Corsolz confonduz.
            Li Dex qu' il croient doit bien estre creüz ; Gardez que tost
            soit mes tres destenduz : Fuions nos en, qu' atendrïons nos
            plus ? Se cil de Rome se sont aperceü, Ja de nostre ost n'
            en eschapera un. » Et cil responnent : « Cist conseuz ert
            creüz. » .xxv. graille i sonent tot a un, Et l' ost monta,
            qui estormiz se fu.
          
             Guillelmes a le temolte entendu ; Dist a ses homes : «
            Trop avons atendu ;  Paien s' en fuient, li glouton mescreü,
            Or tost aprés, por Dieu le roi Jhesu ! » Tuit cil de Rome s' en
            issent a un hu. Guillelmes s' est el premier renc tenu, Li
            gentix quens, si lassez comme il fu ; Arïon broche des esperons
            agu, Si se desroie a paines l' a tenu : Legier li semble
            celui qui sor lui fu. Entre .ii tertres ont paien conseü.
            La veïssiez un estor maintenu, Tant poing copé, tante teste,
            tant bu !
          
             Li quens Bertrans s' i est mout chier vendu. Aprés sa
            lance a tret le brant molu : Cui il ateint trusqu' el piz est
            fendu, Hauberc n' i vaut la monte d' un festu, Maint cop
            reçut et plus en a rendu ; Et Guïelins i a maint cop feru,
            Et cil Gautiers qui de Toulouse fu ; Mes sor les autres fu
            Guillelmes cremu. Le roi Galafre i fu aperceü : Monte
            Guillelmes, a son col son escu ; Mahom reclaime a force et a
            vertu : « Mahomez, sire, mout m' est mal avenu
          
             Que ge ne l' ai et pris et retenu. » Le destrier broche
            des esperons aguz. Li quens Guillelmes ne fu mie esperduz.
            Granz cops se donnent a mont es elmes bruns ; Les hauberz ont
            desmailliez et rompuz ; Lez les costez sentent les fers moluz.
            Dex aïda Guillelme le cremu Et cil sainz Peres cui champïon il
            fu, Que par le roi ne fu en char feru. Li gentix quens li
            a tel cop rendu Que d' endeus parz a les estriers perduz ;
            Le cheval lesse qui le fes ot eü.
          
             L' agu del hiaume est en terre feru. Li quens Guillelmes
            est sor lui arestu, Et tret l' espee dont l' acier fu molu :
            Ja li tranchast le chief desus le bu, Quant Dex i fist miracles
            et vertu, Quar maint chaitif dolent et irascu En fu le jor
            fors de prison issu, Li quens Guillelmes fu mout buen chevalier
            : Devant lui vit le roi tot embronchié ; Se il vosist ja
            li tranchast le chief, Quant cil li crie et menaide et pitié :
            « Ber, ne m' oci, quant tu Guillelmes iés, Mes vif me pren,
            mout i puez gaaignier. Ge te rendrai le riche roi Gaifier,
            Lui et sa fille et sa franche moillier Et .xxx.m. de chetis
            prisonniers,
          
             Se ge i muir, qui tuit perdront les chiés. �Par saint
            Denis », dist li quens au vis fier, « Por itel chose devez bien
            reperier. » Li quens Guillelmes s' aficha en l' estrier ;
            Li rois li tent le riche brant d' acier. A l' apostoile l'
            envoie prisonnier, Et bien .iii.c. des autres prisonniers.
            Lors dist au roi : « Fetes les desloier. »
          
             Et il respont : « De folie plaidiez, Quar, par la croiz
            que requierent paumier, Ja n' en avroiz vaillant un seul denier
            Tant que ge soie levez et baptisiez, Que Mahomez ne me puet
            plus aidier. �Dex », dit Guillelmes, « tu soies gracïez ! »
            Li apostoiles ne s' est mie targiez, Ainz a les fonz mout tost
            apareilliez ; Le roi i ont levé et baptisié. Parrains li
            fu Guillelmes le guerrier, Et Guïelins et li cortois Gautier,
            Et bien tiex .xxx. de vaillant chevaliers,
          
             N' i a celui ne soit frans hom del chief ; Mes de son non
            ne li ont pas changié, Ainz li afferment au non de crestïen.
            L' eve demandent, s' asieent au mengier. Quant ont assez ce que
            lor fu mestier, Li quens Guillelmes est resailliz en piez :
            « Hé ! gentix rois, por Dieu le droiturier, Nobles filleus, et
            quar vos avenciez : Comment ravrons les chetis prisonniers
            Qui en voz buies sont estroit et lïé ? » Respont li rois : « Or
            m' estuet conseillier
          
             Que, s' or savoient Sarrazin et paien Que je me fusse
            levez et baptisiez, Ainz me leroient trestot vif escorchier
            Qu' il me rendissent vaillant un seul denier. Mes or me fetes
            de mes dras despoillier, Si me metez sor un gaste somier
            Si pres des lor que je puisse huchier. Trestoz voz homes fetes
            apareillier Desoz cel brueil qui est a l' olivier. Se
            Sarrazin se vuelent efforcier Que il me vueillent secorre et
            aïdier, Tuit soiez prest as lances abessier. �Dex », dist
            Guillelmes, « par ta sainte pitié,
          
             Mieldres converz ne puet de pain mengier. » Trestot son
            bon li ont fet otroier, Ne mes del batre, a ce l' ont espargnié
            ; Ainz l' ensanglantent del sanc a un levrier. Desi au
            Toivre ne se vorent targier. Li rois Galafres commença a
            huchier ; A voiz s' escrie : « Champïon, sire niés, Filz a
            baron, quar me venez aidier, Par Mahomet, ore en ai grant
            mestier. Li Dex qu' il servent doit bien estre proisié.
            Rois a corone ne doit estre loié ; Mes por avoir iert mon cors
            respoitié : Fai leur jeter les chaitis prisonniers. »
          
             Dist Champïons : « Or t' a Mahom aidié,  Quant por avoir
            puez estre respitiez. » Le dromont font a la rive sachier ;
            Fors en ont tret les chetis prisonniers ; Mes tant les orent
            batuz et ledengiez, Por ce qu' il furent desconfit et chacié,
            N' i a celui n' ait sanglant le braier Et les espaules et le
            cors et le chief De pitié pleure Guillelmes le guerrier.
            La ou il gietent les chetis de lor barges, N' i a celui n' ait
            sanglant le visage Et les espaules et trestot le corsage.
            De pitié pleure Guillelmes Fierebrace ; Voit l' apostoile, a un
            conseil le sache : « Sire », fet il, « por Dieu l' esperitable,
            Maint gentix hom a ci nus le corsage ;
          
             Quar lor donnons peaus et manteaus et chapes, Or et
            argent ait chascuns en la place, Que retorner s' en puissent en
            lor marches. » Dist l' apostoiles : « Gentix hom hennorable,
            A hennor fere doit chascuns estre larges. Icest conseil est
            bien droiz qu' en le face. » Desi a Rome de riens ne s' i
            atarge ; Por les chetis destrosserent les males, Si lor
            donnerent et peaus et dras et chapes, Or et argent ot tant
            chascuns en place Que bien s' en porent retorner en lor
            marches.
          
             Quant cil a Rome sont einsi reperié, Li quens Guillelmes
            lez un buisson s' asiet ; A tant ez vos le riche roi Gaifier ;
            Tot maintenant li est cheüz au pié : « Gentix hom, sire, eü m'
            avez mestier ; Resqueus m' avez des mains a l' aversier,
            Qui en lor terre m' en menassent loié ; Mes ne veïsse mes
            henors ne mes fiez. Une fille ai, n' a si gente soz ciel :
            Ge la vos doing de gré et volentiers, Se la volez ne prendre ne
            baillier, Et de ma terre avroiz une moitié, Aprés ma mort
            soiez mes heritiers.  Respont li quens : « Moi estuet
            conseillier. » Voit l' apostoile, d' une part l' a sachié :
          
             « Sire » , dist il, « prendrai ge la moillier �Oïl, beau
            sire, de gré et volentiers : Bachelers estes, de terre avez
            mestier. » Respont li quens : « Bien fet a otroier. » L'
            en li amoine a veoir la moillier : Nus hom de char, pelerins ne
            paumier, Ne seüst tant errer ne chevauchier Plus bele dame
            peüst nus acointier. Cele preïst Guillelmes le guerrier,
            Quant par essoine li covint a lessier, Com vos orroiz ainz le
            soleil couchier. Plest vos oïr de la seue beauté ? Nus hom
            de char ne pot ainz tant aler
          
             Plus bele dame poïst onques trouver. Cele preïst
            Guillelmes au cort nes, Quant par essoine covint tot refuser,
            Com vos orroiz ainz qu' il soit avespré. Ez .ii. mesages
            poingnant toz effraez Par devers France ; les chevaus ont
            lassez Et recreanz, confonduz et penez. Tant ont Guillelme
            et quis et demandé Qu' il ont le conte enz el mostier trové,
            Ou il devoit sa moillier espouser, Et l' apostoiles, qui fu
            gentix et ber, Toz revestuz por la messe chanter ; Et l'
            anel prist por la dame espouser, Quant li mesage li sont au pié
            alé :
          
             « Merci, Guillelmes, por sainte charité, De Looÿs vos est
            petit membré, Que morz est Challes, li gentix et li ber ;
            A Looÿs sont les granz heritez. Li traïteur l' en vuelent hors
            bouter, Un autre roi i vuelent coronner, Le fill Richart
            de Roan la cité. Tot le païs ont a honte livré, Gentix
            hom, sire, se vos nel secorez. » Ot le Guillelmes, s' est vers
            terre clinez ; Voit l' apostoile, d' une part l' a torné :
            « Sire », fet il, « quel conseil me donez ? » Dist l' apostoile
            : « Dex en soit aorez ! Qui conseil quiert l' en li doit bien
            doner : En peneance vos vueil je commander Que Looÿs vo
            segnor secorez.
          
             C' ert grant damages s' il est desheritez. » Respont li
            quens : « Si com vos commandez, Ja vo conseil ne sera refusez.
            » Guillelmes bese la dame o le vis cler, Et ele lui, ne
            cesse de plorer. Par tel covent einsi sont dessevré, Puis
            ne se virent en trestot lor aé. « Sire Guillelmes , dit l'
            apostoiles ber, « En douce France vos en covient aler ; Ci
            remaindra Galafre l' amiré, De vostre part avra Rome a garder.
            » Respont li quens : « De folie parlez.
          
             De traïson ne fui onques retez : D' ore en avant m' en
            doi ge bien garder. �Sire Guillelmes , dist l' apostoile ber,
            « En douce France vos en convient aler ; .m. chevaliers avec
            vos en menrez, D' or et d' argent .xxx. somiers prenez :
            Tot as conquis, ses en doiz bien porter. » Respont li quens : «
            Ce fet a mercïer. » Un dïemenche, .xv. jorz aprés Pasques,
            Estoit a Rome Guillelmes Fierebrace ; Feme dut prendre et fere
            marïage, Trestote avoit entroublïé Orable,
          
             Quant de vers France li sont venu mesage Qui li aportent
            unes noveles apres, Que morz estoit li empereres Challes ;
            A Looÿs sont remeses les marches ; Li traïtor, cui li cors Deu
            mal face, Del filz Richart de Roan a la barbe Vuelent roi
            fere de France le barnage. De pitié pleure Guillelmes
            Fierebrace ; Congié demande a l' apostoile sage,
          
             Et il li charge .iiii.m. home a armes, D' or et d' argent
            .xxx. somiers li charge. Au departir en pleure le barnage.
            Vet s' en li quens qui de riens ne se targe, Monjeu trespasse,
            qui durement le lasse. De lor jornees ne sai que vos contasse ;
            Tant qu' il i vinrent ne s' aresterent guere. Vet s' en
            Guillelmes au cort nes li marchis. De ses jornees ne sai conte
            tenir ; Desi en Brie ne pristrent onques fin. En mi sa
            voie encontre un pelerin,
          
             L' escherpe au col, el poing le fust fresnin ; Ainz ne
            veïstes tant gaillart pelerin ; Blanche ot la barbe comme fleur
            en avril. Voit le Guillelmes, si l' a a reson mis : « Dont
            es tu, frere?�De Tors de Saint Martin. - Sez tu noveles nules ?
            Quar nos en di.  - Oïl, beau sire, del petit Looÿs ; Que
            morz est Challes li rois de Saint Denis ; A Looÿs est remés le
            païs ; Li traïteur, que Dex puist maleïr, Del fill Richart
            de Roan le flori Vuelent roi fere de France a maintenir.
            Mes uns frans abes, que Dex puist beneïr,
          
             En une croute del mostier Saint Martin En a l' enfant
            ensemble o lui fouï, Ne gardent l' eure que il soient murtri.
            Ha ! Dex, aïde ! » dit li frans pelerin, « Ou sont alé li
            chevalier gentil Et le lignage au preu conte Aymeri ? Icil
            soloient leur segnor maintenir. Par cele croiz ou li cors Deu
            fu mis, Se ge fusse hom qui aidier li poïst, Les traïtors
            eüsse si laidi N' eüssent cure de leur segnor traïr. » Ot
            le Guillelmes, s' en a gité un ris ; Bertran apele, si l' a a
            reson mis :
          
             « Oïstes mes si cortois pelerin ? Se il fust hom qui
            aidier li poïst, Ja mes par els ne fust mal plet basti. »
            .x. onces d' or donnent au pelerin, Mout lieement le fist de
            lui partir. Vet s' en Guillelmes, s' acueilli son chemin.
            Tant buer fu nez qui planté a d' amis ! Guillelmes garde devant
            lui el chemin, Venir i voit de chevaliers .vii.xx. A
            cleres armes et a chevaus de pris ; Gaudins li bruns les
            conduit, li marchis, Et avec lui fu li preuz Savaris, Cil
            furent niés Guillelmë au fier vis ; En France en vont secorre
            Looÿs.
          
             Quant s' entrencontrent a merveille lor vint ; Il s'
            entrebesent, neveu sont et ami. D' els ne se garde li abes de
            franc lin Qui en garde ot le petit Looÿs. S' un pou le
            puet tenser et garantir Et destorner del lignage Alori,
            Secors avra ainz que past le tierz di. Vet s' en Guillelmes le
            nobile guerrier ; Ensemble o lui .xii.c. chevalier. Par sa
            mesnie a fet un ban huchier ; Chascuns a point qui cheval, qui
            destrier,
          
             Et il lor dit, sanz point de l' atargier, Qu' il n' aient
            cure de chevaus espargnier : Qui pert roncin, il li rendra
            destrier : « Au mauvés plet vueil estre au commencier ; Ge
            vueil par tens savoir et acointier Qui veult rois estre de
            France josticier ; Mes, par l' apostre que requierent paumier,
            Tieus se fet ore mout orgueilleus et fier Que ge metrai tel
            corone en son chief Dont la cervele li venra trusqu' as piez !
            » Dïent Romain : « Cist hom a le cuer fier. Qui li faudra,
            Diex li doint encombrier ! » Ne sai que doie lor jornees
            noncier ; Desi a Tors ne se vorrent targier
          
             Mout sagement en vorra esploitier : En .iiii. aguez a mis
            .m. chevaliers ; .ii.c. en maine mout bien apareilliez,
            Qui ont vestuz les blans hauberz dobliers, Desoz les coiffes
            les verz heaumes laciez, Et si ont ceinz les brans forbiz d'
            acier ; Et mout pres d' els resont li escuier, As forz
            escuz et as tranchanz espiez, Ou au besoing porront bien
            reperier. Desi as portes ne vorrent atargier ; Le portier
            truevent, si l' ont lors aresnié : « Oevre la porte, ne nos fai
            ci targier, Nos venons ci au riche duc aidier ;
          
             Encui sera coronnez au mostier Son filz a roi, que
            François l' ont jugié. » Li portiers l' ot, a pou n' est
            enragié ; Dieu reclama le pere droiturier : « Sainte Marie
            ! » fet le cortois portier, « Looÿs, sire, si povre recovrier !
            Se cil n' en pense qui tot a a jugier, N' en puez partir sanz
            les membres tranchier.  Hé ! Dex, aïde ! » fet li cortois
            portier, « Ou sont alé li gentil chevalier Et le lignage
            Aymeri le guerrier, Qui si soloient lor droit segnor aidier ? »
            Dist a Guillelme : « N' i metroiz or les piez. < 221>JP/>
            Trop a ceanz de glotons losengiers ; Ge ne vueil ore que plus
            les acroissiez. Grant merveille est quant terre vos sostient ;
            Quar pleüst ore au glorïeus del ciel Que ja fondist la terre
            soz voz piez, Et Looÿs fust arriere en son fié ! De mauvés
            pueple seroit li monz vengié. » Guillelmes l' ot, s' en fu
            joianz et liez. Bertran apele : « Entendez, sire niés,
            Oïstes mes si bien parler portier ? Qui son corage li vorroit
            acointier, Bien nos porroit encui avoir mestier. »
          
             « Amis, beau frere », dist Guillelmes le ber, «
            Estoutement m' as ton hostel vaé ; Mes se savoies en quel terre
            fui né Et de quel gent et de quel parenté, A cest exemple
            que je t' oi ci conter, Mout l' ouverroies volentiers et de
            gré. » Dist le portier : « Dex en soit aoré ! » Le guichet
            oevre tant qu' il l' ait esgardé : « Gentils hom, sire, se j'
            osasse parler, Ge demandasse de quel terre estes nez Et de
            quel gent et de quel parenté. �Voir », dit Guillelmes, « ja
            orras verité, Qu' ainz por nul home ne fu mon non celé :
            Ge sui Guillelmes, de Nerbone fui né. »
          
             Dist le portier : « Dex en soit aoré ! Sire Guillelmes,
            bien sai que vos querez : Vostre lignages n' ot onques lascheté
            ; Li maus Richarz est ça dedenz entré, A tot .vii.c. de
            chevaliers armez. Gentix hom, sire, petit de gent avez Por
            lor grant force soffrir ne endurer. » Respont Guillelmes : «
            Nos en avrons assez.
          
             En .iiii. aguez sont ça dehors remés .m. chevalier garni
            et conraez ; S' en ai .ii.c. garniz et atornez, Desoz les
            cotes les blans hauberz saffrez, Desoz les coiffes les verz
            elmes gemez. Li escuier resont aprés assez, Ou au besoing
            porrons bien recovrer. » Dist le portier : « Dex en soit aorez
            ! Se li conseulz m' en estoit demandez, Tost en seroit li
            agais dessevrez
          
             Et par mesages quoiement amenez. Li traïtor sont chaiens
            enserré : Ou les queras quant tu les as trovez? A icest
            jor, saches de verité,  Ou ainz qu' il soit le matin ajorné,
            En puez tu fere totes tes volentez. Hom qui tel fes velt sor
            lui atorner Doit plus fier estre que en bois le sengler.»
            Guillelmes l' ot, s' est vers terre clinez ; Bertran apele : «
            Sire niés, entendez : Oïstes mes si bien portier parler ? »
          
             Quant le portier entendi la novele Del preu Guillelme qui
            proesce revele, Vers le palés a tornee sa teste, Et prist
            un gant et mist en son poing destre, Puis s' escrïa a sa voiz
            haute et bele : « Ge te deffi, Richarz, toi et ta terre :
            En ton servise ne vueil ore plus estre. Quant traïson vels fere
            ne porquerre, Il est bien droiz et reson que i perdes. »
          
             Contre Guillelme avoit la porte overte ; Tot maintenant
            li defferme et desserre : Entre Guillelmes et sa compaigne
            bele, Et li portiers doucement l' en apele : « Frans
            chevaliers, la venjance va querre Des traïtors qui contre toi
            revelent. » Ot le Guillelmes, si s' embronche vers terre ;
            Isnelement un escuier apele : « Va, si me di dan Gautier de
            Tudele, Gontier de Rome en diras la novele : Qui velt
            avoir gaaignier et conquerre, Qu' il viegne a moi, que noise n'
            i soit fete, 
          
             Quar contre moi i est la porte ouverte. » Et cil s' en
            torne qui de riens ne s' areste. Isnelement li aguez se
            desserre, Es portes entrent qui lor furent ouvertes. Quant
            cil les virent des murs et des fenestres, Cuident que soient
            cil qu' ont envoié querre, Mes il orront encui autres noveles
            Qui lor seront dolereuses et pesmes.
          
             Li quens Guillelmes apela le portier : « Amis, beau frere
            se me vels conseillier, J' ai mout de gent que ge doi
            herbergier. �A non Dieu, sire, ne vos sai conseillier, Qu'
            il n' i a volte ne croute ne solier Qui ne soit plaine d' armes
            et de destriers ; Et par les loges gisent li chevalier.
            Vostre est la force del plus mestre marchié :
          
             Lor harnoiz fetes et saisir et baillier, Et qui nel veult
            de bon cuer otroier N' i mete ja fors la teste a tranchier. »
            Respont Guillelmes : « Bien m' avez conseillié, >JP>241>Par
            saint Denis, que ja mielz ne vos quier ; N' i seroiz plus ne
            garde ne huissier, Einçois seroiz mon mestre conseillier. »
            Bertran apele : « Entendez, sire niés : Oïstes mes si bien
            parler portier ? Adoubez le a loi de chevalier. » Respont
            Bertran : « Biau sire, volentiers. » Il le regarde et as mains
            et as piez, Mout le vit bel et droit et alignié, Si l'
            adouba a loi de chevalier De fort hauberc et de hiaume d'
            acier, De bone espee et de tranchant espié, Et de cheval,
            de roncin, d' escuier, De palefroi, de mulet, de somier ;
            De son servise li dona bon loier. Li quens Guillelmes en apela
            Gautier
          
             Le Tolosan, einsi l' oï noncier, Filz de sa suer, un
            gentil chevalier : « A cele porte qui torne vers Poitiers,
            La m' en iroiz, filz de franche moillier, Ensemble o vos avra
            .xx. chevaliers ; Gardez n' en isse nus hom qui soit soz ciel,
            Ne clerc ne prestre, tant sache bien proier, Que il n' en ait
            toz les membres tranchiez. » Et cil respont : « Beau sire,
            volentiers. » Li quens Guillelmes au cort nes li marchis
            En apela Floire del Plesseïz « A cele porte qui vient devers
            Paris, La en iroiz, frans chevaliers de pris, Ensemble o
            vos chevaliers trusqu' a .xx. ; Gardez n' en isse nus hom de
            mere vis
          
             Que il ne soit detranchiez et ocis. » Et cil respont : «
            Tot a vostre devis. » Il n' i ot barre ne porte ne postiz
            Ou li quens n' ait de ses chevaliers mis. Trusqu' au mostier s'
            en vet tot a devis. Il descendi devant el paveïz ; El
            moustier entre, croiz fist devant son vis ; Desus le marbre,
            devant le crucefi, La s' agenoille Guillelmes li marchis
            Et prie Dieu, qui en la croiz fu mis,
          
             Qu' il li envoit son segnor Looÿs A tant ez vos Gautier,
            un clerc, ou vint : Bien reconut Guillelme le marchis,
            Desor s' espaule li a son doi assis : Tant le bouta que li
            quens le senti. Li quens se dresce, si a monstré son vis :
            « Que veus tu, frere ? Garde n' i ait menti. » Et cil respont :
            « Ja le vos avrai dit : Quant venuz estes secorre Looÿs,
            Fermez les huis del mostier Saint Martin. Clers et chanoines a
            ceanz .iiii.xx., Evesques et abes, qui mout sont de haut pris,
          
             Qui por avoir ont le mal plet basti ; Desheritez iert
            encui Looÿs, Se Dex et vos nel volez garantir ; Prenez les
            testes, por Dieu, je vos en pri : Tot le pechié del mostier
            pren sor mi, Quar il sont tuit traïtor et failli. »
            Guillelmes l' ot, s' en a gité un ris : « Bien soit de l' eure
            que tiex clers fu norriz !  Ou troveroie mon seignor Looÿs ?
            �A non Dieu, sire , li clers li respondi, « Ge l' amenrai, se
            Dex plest et je vif. » Trusqu' au mostier ne prist il onques
            fin, En la grant croute isnelement en vint ;
          
             Iluec trova son segnor Looÿs. Li gentils clers par la
            main l' a sesi : « Filz de bon roi, ne soiez esbahi, Si m'
            aïst Dex, que plus avez d' amis Que n' avïez au lever hui
            matin. Ja est venuz Guillelmes li marchis : A .xii.c. de
            chevaliers de pris Vos a li quens en cest mostier requis.
            Il n' i a barre ne porte ne postiz Ou il n' en ait de ses
            chevaliers mis. » Looÿs l' ot, mout joiant en devint,
            Trusqu' au mostier ne prist il onques fin. Li gentis abes l' en
            a a reson mis :
          
             Filz a baron, ne soiez esbahiz : Vez la Guillelme qui sa
            foi vos plevi ; Va li au pié, si li crie merci. » L' enfes
            respont : « Tot a vostre plesir. » Li gentix abes l' en apela
            premier : « Filz a baron, garde ne t' esmaier : Vez la
            Guillelme, va li cheoir au pié. » L' enfes respont : « Beau
            sire, volentiers. » Devant le conte se vet agenoillier,
            Estroitement li a le pié besié, Et le soller que li cuens ot
            chaucié.
          
             Pas nel connut Guillelmes le guerrier, Quar de clarté
            avoit pou el mostier : « Lieve toi, enfes », ce dit li quens
            proisié, « Diex ne fist home qui tant m' ait correcié, Se
            tant puet fere que il viengne a mon pié, Ne li pardoigne de gré
            et volantiers. » Et dist li abes, qui fu ses emparliers :
            « A non Dieu, sire, a celer nu vos quier, C' est Looÿs, filz
            Challë au vis fier ; Encui sera ocis et detranchié, Se
            Dieu et vos ne li volez aidier. » Ot le Guillelmes, sel corut
            enbracier, Par les .ii. flans le lieve sanz targier : « A
            non Dieu, enfes, tu m' as mal engignié, Qui te rova a venir a
            mon pié ? Quar sor toz homes doi ge ton cors aidier. »
          
             Lors en apele les gentix chevaliers : « Un jugement vueil
            or que me faciez : Puis que l' ome est coroné au mostier
            Et il doit vivre por lire son sautier, Doit il puis fere
            traïson por loier ? �Nenil, beau sire ». dïent li chevalier.
            �Et s' il le fet, quel en est le loier ? �Penduz doit estre
            comme larron fossier. » Respont Guillelmes : « Bien m' avez
            conseillié, Par saint Denis, et je mielz ne requier. » Li
            cuens Guillelmes a l' aduré corage Le jugement a oï del barnage
            ; Trusqu' el chancel en est venuz en haste, >JP>259>Iluec
            trova et evesques et abes Et le clergié qui a leur segnor
            fauxe, A Looÿs son droi segnor les baille ; Li gentix
            quens par mi les flans l' embrace, Si le besa .iiii. foiz en la
            face. Li quens Guillelmes de neant ne se targe, Trusqu' au
            chancel en est venuz en haste, Ou ot lessiez et evesques et
            abes ; Por le pechié ne les volt tochier d' armes, Mes li
            baron les derompent et batent, Fors del mostier les traïnent et
            chacent, Ses commanderent a .iiii.xx. deables.
          
             Qui traïson velt fere a seignorage, Il est bien droiz que
            il i ait damage. Li quens Guillelmes fu mout chevaleros.
            Il en apele Looÿs son segnor : « Sire », dist il, « entendez ma
            reson : Un mesaigier vueil que nos envoion A Acelin, qui
            die de par vos Vieigne droit fere Looÿs son seignor. »
            Dist Looÿs : « Sire, bien l' otroion. » Il en apele Aliaume le
            baron :
          
             « Va, si me di a cel viell orgueillos Droit viegne fere
            Looÿs son segnor Isnelement, quar de lui se plaint mout. »
            Respont Aliaumes : « Irai ge i tot sol ? �Oïl, beau frere, en
            ta main un baston. �Et s' il demande quel efforz nos avon ?
            �Et vos li dites .xl. compaignon ; Tiegne cest plet ou refuse a
            estros, Tres bien li dites, voiant ses compaignons, Que
            ainz le vespre en sera il hontos N' i vorroit estre por l' anor
            de Mascons. » Respont Aliaumes : « Vostre talant ferons.
          
             Par cel apostre qu' en quiert en pré Noiron, Ja par
            mesage nule rien n' i perdron. » Il est montez sor un mul
            arragon, Par mi les rues s' en vet a esperon, Trusqu' a l'
            ostel n' i fist arestoison ; Acelin trueve, mout ot de
            compaignons, Il l' en apele hautement, oiant toz : « Sire
            Acelin, nobiles gentix hom, Ici vos mande Guillelmes li frans
            hom, La Fierebrace, qui a cuer de lïon, Droit venez fere
            Looÿs vo seignor Isnelement, que de vos se plaint mout. »
          
             Ancelins l' ot, s' embroncha le menton : « Amis », dist
            il, « g' entent bien la reson ; Di de ton oncle comme a de
            compaignons. �A non Dieu, sire, .xxx. chevalier sont. »
            Dist Acelins : « A Dieu beneïçon ! Va, si me di Guillelme le
            franc hom Que il otroit ce que li autre font. De la corone
            m' est delivré le don ; Bien seroit France perdue a ce garçon :
            Ja ne vaudra Looÿs un bouton. Li quens Guillelmes est
            merveilles preudom,
          
             Mes encor n' a terre ne garison : Ge li dorrai tot a
            eslectïon ; Une contree avra tot a bandon, .x. muls
            chargiez entre or fin et mangons ; Adonc sera merveilles riches
            hom. �Voir ». dist Aliaumes, « vos parlez en pardon ; Il
            nel feroit por tot l' or d' Avalon. Encor vos mande que vos
            celerïon? Plus que tel chose que noncié n' en avon : Se
            vos cest plet refusez a bandon, Einçois le vespre en seroiz si
            hontos Nel vorrïez por tot l' avoir del mont. » Dist
            Acelin : « A Dieu beneïçon ! Quant ge n' i puis pes trover ne
            amor, Ge le deffi, ce li di de par nos. »
          
             Respont Aleaumes : « Bien oï vos avons. Tot autresi vos
            di ge de par nos : Ge vos deffi, oiant toz voz barons. "
            Acelin fu mout orgueilleus et fier ; Aleaume esgarde et as
            mains et as piez, Mout le vit bel et droit et alignié,
            Bien le conut qu' il estoit escuier : « Amis, beau frere, tu es
            mal ensaigniez, Qui me diz honte, oiant mes chevaliers, Ne
            de ton oncle ne dorroie un denier. Quant ge n' i truis ne pes
            ne amistié, >JP>273>Ge le deffi de la teste tranchier,
            Hui le ferai par membres depecier, Que j' ai o moi bien .vii.c.
            chevaliers Et .iiii. contes qui mout font a prisier : Ne
            me faudront por les membres tranchier. Ne fust por ce que tu es
            messagier, Ge te feïsse cele teste tranchier Et tot le
            cors destruire et essillier. » Respont Aleaumes : « Dahé ait
            qui vos crient ! » De la cort ist, onques n' i quist congié.
            Acelins fist sa gent apareillier. Li frans Aleaumes est montez
            el destrier, Par mi les rues s' en vet sanz delaier. 
          
             Premier encontre Guillelme le guerrier, Il li demande : «
            Comme avez esploitié ? �A non Dieu, sire, point n' i a d'
            amistié, N' a Looÿs n' a son seignor n' afiert. Quant ge
            li dis les nons des chevaliers, Adonc i fustes assez tost
            menacié Et deffïez de la teste tranchier ; Ne fust por ce
            qu' estoie messagier, Il m' eüst fet toz les membres tranchier,
            Ardoir en feu ou en yaue noier. » Guillelmes l' ot, le sens
            cuida changier.
          
             Tous les ostieux vont et prendre et chercier ; Tout le
            hernois ont en un mont ruié, Et qui nel volt de bon gré
            otroier, Ainz n' i mist gage fors la teste a trenchier. Et
            li bourjois sont en fuie touchié ; Li quens les fet retenir et
            loier. Li traïteur, cui Dex doint encombrier, Qui le mal
            plet avoient commencié, En fuie tornent par effors de
            destriers, Desi as portes ne finent de brochier, Mes a
            chascune truevent felon portier : Le treüage leur convint a
            lessier Que nul n' en vorrent en prison estuier Por nul
            del monde qui en seüst proier.
          
             Li quens Guillelmes commença a brochier Trusqu' a l'
            ostel au franc borjois Hungier ; Acelin trueve sus un perron ou
            siet, Mes tant le trueve et orgueilleus et fier Que contre
            lui ne se deigna drecier. Voit le Guillelmes, le sens cuide
            changier ; Il a sonné un graille menuier : Qui donc veïst
            les aguez commencier ! A tant ez vos et Bertran et Gautier,
          
             En lor compaigne maint vaillant chevalier. La veïssiez
            fier estor commencier, Tant hante fraindre et tant escu
            percier, Et tant hauberc derompre et desmaillier. Et quant
            cil virent cel estor commencier, Grant poor orent li cuvert
            losengier ; Onques lor force ne lor i ot mestier, Touz les
            nuz brans giterent a lor piez, A jointes mains vont la merci
            proier. Li quens les fet retenir et loier ; Et Acelin s'
            en fuit toz eslessiez. Li quens Guillelmes le suit au dos
            derrier, Si li a dit un vilain reprovier : « Sire Acelin,
            quar retornez arrier,
          
             Si vos venez coroner au mostier. Nos vos metrons tel
            corone en cel chief Dont la cervele vos venra trusqu' as piez.
            » Li quens Guillelmes a la fiere persone Voit Acelin,
            forment l' en aresonne : « Traïtres lerres, le cors Deu mal te
            done ! Por quoi fesoies ton droit segnor vergoigne ?
            Richarz ton pere ne porta onc corone. » Ez vos Bertran, qui ot
            l' espee longue ; Voit le Guillelmes, fierement l' aresonne :
            « Beau niés Bertran, conseil vos demandommes De ceste terre,
            comment la destruiromes, Et cest traïtre, comment le
            defferommes. » Et dist Bertran : « Que pensez vos, beaus oncles
            ?
          
             Quar li metons enz el chief la coronne Dont la cervele li
            espande en la bouche. » Il passe avant et tint l' espee longue
            : Ja le ferist quel veïssent .c. home, Quant li escrie
            dans Guillelmes ses oncles : « Beaus niés », dist il, « ne l'
            adesez vos onques. Ne place a Dieu, qui forma tot le monde,
            Que il ja muire par armes de preudome ! Ge l' ocirrai einçois a
            mout grant honte, Que tuit si oir en avront grant reproche. »
            Li quens Guillelmes fu mout bon chevalier : Vers orgueilleus se
            fesoit mout tres fier, Comme liepart qui gent doie mengier ;
            D' arme qu' il port ne le daigna touchier ; En une treille vit
            un pel aguisié, Passa avant, si l' en a errachié, Fiert
            Acelin enz en la croiz del chief,
          
             Sanc et cervele an ala trusqu' as piez ; Mort l' abati
            que plus n' i atendié : « Monjoie ! » escrie, « sainz Denis,
            aïdiez ! De cestui roi est Looÿs vengiez. » Li quens
            Guillelmes commença a brochier, Ainz ne fina trusqu' au mestre
            mostier, A Looÿs son droit seignor en vient, Il le corut
            par les flans enbracier : « Damoiseaus sire, de qui mes vos
            pleigniez ? Cist n' ira mes par besoing ostoier Por home
            el siecle qui l' en sache proier. �Dex ! » dist li enfes, « toi
            doi ge mercïer. Se ore estoie de son pere venchié, Mout en
            seroie baut et joiant et lié.
          
             �Dex ! » dit Guillelmes, « quel me set ensaignier ? » L'
            en li enseigne par dedenz le mostier ; Li quens i vet qu' il n'
            a soing del lessier, Et aprés lui .iiii.xx. chevalier.
            Richart trova a l' autel apoié ; Ne lessa mie por ce qu' iert
            el mostier : Le poing senestre li a mellé el chief, Tant
            l' enclina que il l' a enbrunchié ; Hauce le destre, enz el col
            li asiet ; Tot estordi l' abati a ses piez, Que toz les
            membres li peüst l' en tranchier Ne remüast ne les mains ne les
            piez. Voit le Guillelmes, si li prist a huchier : « Outre,
            glouton ! Dex vos doint encombrier ! »
          
             Forces demande, si li tondi le chief, Tot nu a nu sor le
            marbre l' asiet, Puis s' escrïa, oiant les chevaliers : «
            Einsi doit l' en traïtor justisier, Qui son seignor velt traïr
            et boisier. » Tant l' ont li conte et li duc asproié Qu'
            il ont le conte a Guillelme apaié. La mort son fill clama quite
            premier ; La pais fu fete ainz qu' issist del mostier, Si
            se besierent, voiant .c. chevaliers ; Mes cele acorde ne valut
            un denier, Quar puis le vorrent murtrir et essillier
            Dedenz un bois a un cotel d' acier,
          
             Mes Dex ne volt soffrir ne otroier. Li quens Guillelmes
            ne volt mie atargier, Ainz apela le bon abé Gautier : « Ge
            m' en irai el regne de Poitiers ; Des traïteurs i a mout
            herbergiez, Mes, se Dex plest, ges ferai desnichier. Mon
            droit seignor ne vorrai seul lessier Gardez le bien, s' il vet
            esbanoier, Qu' il maint o lui au mains .c. chevaliers,
            Que, par l' apostre que requierent paumier, Se g' en ooie
            novele au reperier,
          
             Totes voz ordres n' i avroient mestier Que n' en feïsse
            les testes reoignier Et toz les cors destruire et essillier.
            - Mielz iert gardez », dist l' abes, « par mon chief, Que ne
            sera li corsainz del mostier. » Li quens Guillelmes fu mout bon
            chevalier : Par mi la terre a ses briez envoiez, Si fet
            mander les barons chevaliers ; Ainz que passast .xv. jorz toz
            entiers En assembla plus de .xxx. milliers ; Puis s' en
            alerent tant qu' il sont a Poitiers. Ainz ne fu jor, tant par
            fust hauz ne fiers, Que il n' eüst le vert heaume lacié,
          
             Ceinte l' espee, armez sor le destrier ; A nule feste que
            l' en deüst proier, Jor de Noël, que l' en doit sorhaucier,
            Que il ne fust armez sor le destrier. Grant peneance soffri le
            chevalier Por son seignor maintenir et aidier. Trois anz
            toz plains fu Guillelmes le ber Dedenz Poitou la terre
            conquester ; Ainz ne fu jor, tant feïst a loer, Ne jor de
            Pasques ne la Nativité, Feste Toz Sainz, que l' en doit
            celebrer, Que il n' eüst le brun heaume fermé, Ceinte l'
            espee, sus le cheval armé. >JP>299>Grant peneance
            soffri le bacheler Por son segnor garantir et tenser. Li
            cuens Guillelmes a la fiere personne S' en est tornez vers
            Bordeaus sor Gironde ; La conquist il le fort roi Amaronde :
            De Looÿs i reçut sa corone Et les hennors, qui erent granz et
            longues. Li quens Guillelmes a l' aduré corage S' en
            retorna par devers Pierrelarge ;
          
             La conquist il Dagoubert de Cartage, Qui tint la terre de
            Looÿs le sage Et ses hennors, qui erent granz et larges.
            Li quens Guillelmes a la chiere membree Vers Amadore a sa voie
            tornee; Saint Gile asaut a une matinee ;
          
             Le borc ont pris sanz nule demoree. Tel chose fist qui a
            Jhesu agree : L' eglise garde qu' ele ne fust gastee.
            Prist Julïen, qui gardoit la contree : Ostages donne tant comme
            au conte agree ; Par itel chose a sa pais creantee. Tel
            chose dist qui a plusours agree : « Or au hernois, france gent
            hennoree, Si s' en ira chascuns en sa contree, A sa
            moillier qu' il avra espousee. »
          
             Li quens Guillelmes au cort nes le guerrier Vers douce
            France pense de chevauchier ; Mes en Poitou lesse ses
            chevaliers Es forteresces et es chasteaus pleniers ;
            .ii.c. en maine mout bien apareilliez, Tote Bretaigne commence
            a costoier ; Ainz ne fina trusqu' au mont Saint Michiel.
            .ii. jorz sejorne, puis s' en parti au tierz, Par Costantin s'
            en prist a reperier. De ses jornees ne sai conte noncier ;
          
             Trusqu' a Roan n' est li dus atargiez, El mestre borc s'
            est li dus herbergiez, Mes d' une chose le tieng jë a legier,
            Que par la terre au duc Richart le viel Osoit errer li bers ne
            chevauchier Qu' il li tüa son fill au grant levier ; Mes
            la se fie li gentil chevalier Por ce qu' il furent acordé et
            paié ; Mes cele acorde ne valut un denier,
          
             Quar puis le vorrent murtrir et essillier. « Voir », dist
            Richarz, « bien devroie enragier Quant par ma terre voi celui
            chevauchier Qui me toli le meillor heritier Qui onques
            fust por terre jostisier ; Mes, par l' apostre que requierent
            paumier, Ainz qu' il s' en parte sera toz correciez. - A
            non Dieu, sire », dïent si chevalier, En ceste terre n' iert il
            par nos tochiez, Quar li borjois li vorroient aidier ;
            Traïson n' est pas bonne a commencier. » Et dist Richarz : «
            Tant sui ge plus iriez. Ge manderai au duc par amistiez
          
             Qu' en douce France vueill o lui chevauchier ; Nos serons
            .xvi. mout bien apareillié ; Se de sa gent le poons hors
            sachier, Chascuns avra un bon cotel d' acier : Iluec sera
            murtri et essillié. » La li afïent tel .xv. chevalier ;
            Mielz lor venist qu' il l' eüssent lessié, Quar puis en furent
            honi et vergoignié. Dex ! qu' or nel set li quens o le vis fier
            ! Au matin monte, pense de chevauchier Trusqu' a Lïons, un
            riche gaut plenier ; En une lande sont descendu a pié ; Li
            païsant lor portent a mengier. Aprés mengier font les napes
            drecier,
          
             Desoz les arbres prennent a someillier. Voit le
            Guillelmes, mout l' en prist grant pitié : Ses armes crie por
            soi apareillier ; L' en li aporte sanz point de delaier :
            Il vest l' auberc, lace l' iaume vergié Et ceint l' espee au
            pont d' or entaillié ; L' en li amaine Alïon son destrier :
            Li quens i monte par son senestre estrier ; A son col pent un
            escu de quartier, Prist en son poing un roit tranchant espié,
            A .xv. clos le confenon lacié ; O lui ne maine fors que .ii.
            chevaliers : Sor la riviere se vont esbanoier.
          
             A tant ez vos le duc Richart le viell, Qui tote jor l'
            avoit fet espïer, O lui bien .xv. de hardiz chevaliers.
            Voit le Guillelmes, mout en fu esmaiez.
          
             Li quens Guillelmes chevaucha lez un mont ; A tant ez vos
            le duc Richart le ros Et o lui .xv. de hardiz poignëors.
            Voit le Guillelmes, mout l' en prist grant frëor ; Il en apele
            endeus ses compaignons, Tot quoiement les a mis a reson :
            « Baron » , dist il, « dites quel la feron. Ici nos vient li
            dus Richarz le ros, Et il me het plus que home del mont :
            Son fill ocis, que por voir le set hom ;
          
             Mes neporquant acordé estïon : La pes fu fete enz el
            mostier de Tors. » Et cil responent : « De quoi le dotez vos ?
            Mes chevauchiez et poigniez trusqu' au pont,  Sel salüez par
            bien et par amors ; S' il vos deffent de riens vostre reson,
            Si vos tenez a l' escu au lïon, Ne vos faudrons por tot l' or
            de cest mont. » Respont Guillelmes : « Vostre merci, baron. »
            Li quens Guillelmes vint au pont toz premiers, Ou voit le duc,
            sel prent a aresnier : « Dux », dit Guillelmes, « Diex te gart
            d' encombrier !
          
             Covient me il de riens de vos gaitier ? Ja somes nos
            acordé et paié : La pes fu fete a Torz, enz el mostier ;
            La nos besames, voiant .c. chevaliers. �Voir », dist Richarz, «
            bien savez preeschier ; Tu me tolis le meillor heritier
            Qui onques fust soz la chape del ciel ; Mes, par l' apostre que
            requierent paumier, Ainz que t' en partes seras si correcié
            Ne Dex ne hom ne te porroit aidier Que ne te face cele teste
            tranchier Et toz les membres hors del cors arrachier.
            �Gloz », dit li quens, « Dex te doint encombrier ! Ge ne te
            pris plus c' un chien enragié. » Arïon broche des esperons d'
            or mier Et fiert Richart en l' escu de quartier :
          
             Desoz la boucle li fet fendre et percier, Le blanc
            hauberc derompre et desmaillier ; El flanc senestre li fet
            coler l' acier, Que de .ii. parz en fet le sanc raier. Li
            bons chevaus s' est del fes deschargié, Le coing del hiaume est
            en terre fichié Par si grant force .ii. des laz en rompié.
            Sor lui s' areste et tret le brant d' acier ; Mien escïent ja
            en preïst le chief : Ez vos les .xv., cui Dex doint encombrier
            ! Seure corurent Guillelme le guerrier. Qui dont veïst sor
            toz le conte aidier, Au brant forbi les riches cops paier,
            De gentil home li preïst grant pitié. Si compaignon li sont
            venu aidier,
          
             Tot maintenant abat chascun le sien. Tant lor aida le
            pere droiturier Que .x. en ont ocis et detranchié ; Li .v.
            s' en fuient que navré que plaié. Li quens Guillelmes les suit
            au dos derrier, Si lor a dit un vilain reprovier. Li .v.
            s' en vont fuiant par mi un tertre ; Li quens Guillelmes les
            enchauce grant erre ; Il lor a dit une ramposne bele : «
            Segnor baron, por Dieu le roi celestre, Comment sera la grant
            honte sofferte ? Vo droit segnor en menromes en destre.
            Dex ! quel barnage, se resqueus pooit estre ! » Et cil
            responnent : « Por Deu, merci, Guillelmes ! Frans chevaliers,
            bien deüssiez rois estre, Ou amirauz d' une grant riche terre.
          
             Si m' aïst Dex, bien nos poez conquerre ; Sor noz arçons
            en gisent noz boëles, Li plus halegres n' a soing d' aler en
            destre. » Ot le Guillelmes, s' a guenchïé [l. guenchie] sa
            resne. Quant voit Guillelmes qu' il ont merci proié, N' en
            touchast un por les membres tranchier. Isnelement est retornez
            arrier. As .x. ont toz lor armes despoillié ; Le duc
            Richart i ont pris et loié. Tot autresi comme coffre en somier
            L' en ont mené sor un corant destrier. Desi a l' ost ne vorrent
            atargier. Quant il i vinrent si furent esveillié :
          
             « Oncle Guillelmes », dist Bertran le guerrier, « De
            vostre brant voi sanglant tot l' acier, Et vostre escu n' est
            mie tot entier : Aucun malice avez vos commencié ; Ge vos
            voi mout pené et traveillié. �Voir » , dit Guillelmes, «
            Bertran, beau sire niés, Onc avec moi n' oi que .ii chevaliers.
            J' ai encontré le duc Richart le viel, Qui tote jor m' i avoit
            espïé, Lui et .xv. autres de hardiz chevaliers. La mort
            son filz me mist en reprovier Et si me volt toz les membres
            tranchier. Tant nos aida le pere droiturier .x. en avons
            ocis et detranchiez Et .v. s' en fuient et navré et plaié.
          
             Veez en ci et armes et destriers. Le duc Richart amenon
            tres loié. » Et dist Bertran : « Dex en soit gracïé ! » «
            Oncle Guillelmes », ce dit Bertran le ber, « Le semblant fetes
            plus ne volez durer. �Niés », dist Guillelmes, « merci te
            vueill proier, Quar en grant paine vueill ma jovente user,
            Ainz que cist rois n' ait ses granz heritez. » Lors s'
            apareillent et pensent de l' errer. Tant ont par force
            esploitié et erré Qu' il sont venu a Orliens la cité.
          
             La a Guillelmes roi Looÿs trové ; Comme prison li a
            Richart livré, Et il le fet en sa chartre giter ; Puis i
            fu tant, si com j' oï conter, Que il fu morz de duel et de
            lasté. Or se cuida Guillelmes reposer, Vivre de bois et en
            riviere aler ; Mes ce n' iert ja tant com puisse durer. Ez
            .ii. mesages poignant toz abrivez Par devers Rome ; chevaus ont
            toz lassez Et recreüz et fonduz et matez. >JP>335>Tant
            ont le roi et quis et demandé Qu' il ont Guillelme et Looÿs
            trové. Au pié li vont por la merci crïer : « Merci, frans
            quens, por Deu de majesté ! De la pucele vos a petit membré
            Cui vos avec voz covenz afïez. Morz est Gaifiers de Police le
            ber ;
          
             Assez la quierent contes et duc et per, Autre que vos ne
            velt s' amor doner. Por autre essoine i sui venuz assez :
            Morz est Galaffres, li riches amirez, Que vos feïstes baptisier
            et lever, Et l' apostoiles est a sa fin alez. Guiz d'
            Alemaigne a ses olz asemblez, S' a pris de Rome les mestres
            fermetez. Toz li païs est a dolor tornez, Gentils hom
            sire, se vos nel secorez. » Ot le Guillelmes, s' est vers terre
            clinez,
          
             Et Looÿs commença a plorer. Voit le Guillelmes, le sens
            cuide desver : « Hé ! povres rois, lasches et assotez, Ge
            te cuidai meintenir et tenser Envers toz cels de la crestïenté,
            Mes toz li monz si t' a cueilli en hé En ton servise vueil ma
            jovente user Ainz que tu n' aies totes tes volantez. Fetes
            voz homes et voz barons mander, >JP>341>Et tuit i
            viegnent li povre bacheler, A clops chevaus, a destriers
            defferrez, A garnemenz derouz et despanez ; Toz ceus qui
            servent as povres seignorez Viegnent a moi : ge lor dorrai
            assez Or et argent et deniers monoiez, Destriers d'
            Espaigne et granz muls sejornez Que j' amenai de Rome la cité ;
            Et en Espaigne en ai tant conquesté Que je ne sai ou le disme
            poser. Ja nus frans hom ne m' en tendra aver Que toz nes
            doigne et encor plus assez. » Respont li rois : « Dex vos en
            sache grez ! »
          
             Il font lor chartres et lor briés seeller, Et lor serjanz
            et lor garçons errer. Einçois que fussent les .xv. jorz passez,
            En i ot tant venu et assemblé .L.m. les peüst l' en esmer,
            Que bons serjanz, que chevaliers armez. De cels a pié ne
            lessent nul aler, Por le secors angoissier et haster. De
            lor jornees ne vos sai deviser :
          
             Monjeu trespassent qui mout les a lassez ; Desi a Rome ne
            se sont aresté ; Mes en la porte ne porent il entrer, Que
            l' Alemant les a mout destorbez. Rois Looÿs i fist tendre son
            tref, Et ses aucubes et ses brahanz lever ; Fet les
            cuisines et les feus alumer. Li quens Guillelmes a les forriers
            menez Par mi la terre por le païs gaster, Et font la terre
            et le païs rober, Dont cil de l' ost sont riche et asazé.
            Li quens Guillelmes ra conduit les forriers. Gui d' Alemaigne
            se leva sus ses piez ;
          
             Un per de Rome en avoit aresnié : « Hé ! gentix sire,
            fetes pes, si m' oiez. Prenez les armes trusqu' a .m.
            chevaliers ; Ainz que il aient les paveillons dreciez, Ses
            escrïez mout bien el premier chief. S' avez besoig, ge vos irai
            aidier. » Et cil respont . « Bien fet a otroier. »
            Isnelement se vont apareillier : Les hauberz vestent, s' ont
            les hiaumes laciez,
          
             Ceignent espees et montent es destriers ; A lor cols
            pendent les escuz de quartiers Et en lor poinz les roiz
            tranchanz espiez. Par mi la porte s' en issent eslessié.
            Une broïne commence a espoissier,
          
             Qu' an ne pooit veoir ne charroier ; Onques François ne
            s' i sorent gaitier, Tant que Romaing se sont es tres fichié :
            Chevaus en mainent, s' ocïent escuier ; De la cuisine en
            portent le mengier, Et si ocïent le mestre despensier ; Et
            Looÿs s' en vet fuiant a pié, De tref en autre se vet par tot
            mucier ; A sa voiz crie : « Bertran, Guillelme, ou és ?
            Filz a baron, quar me venez aidier !
          
             Se Dex m' aïst, ore en ai grant mestier. » Li bers
            Guillelmes ra conduit les forriers. Premiers parla li quens
            Bertran ses niés : « Oncle Guillelmes, pensez de l' esploitier
            : En cest ost oi mout durement huchier ; Se Dex m' aïst,
            d' aïde ont grant mestier. » Respont li quens : « Nos estuet
            chevauchier Par devers Rome, les forz heaumes laciez ; Ses
            poïons fors clorre et engignier, Et cil de l' ost refussent
            haubergié, Mout grant eschec i puet l' en gaaignier ; Ne
            fu si granz des puis la mort Gaifier. » Respont Bertrans : «
            Bien fet a otroier. » Par devers Rome pensent de chevauchier ;
            Et la broïne prent fort a espoissier ;
          
             Onques Romain ne s' i sorent gaitier Tant que Guillelmes
            commença a huchier : « Monjoie ! » escrie, « ferez i, chevalier
            ! La veïssiez un estor commencier, Tant hante freindre et
            tant escu percier Et tant hauberc derompre et desmaillier !
            L' un mort sus l' autre verser et trebuchier ! Et cil de l' ost
            se furent haubergié, Si les encloënt et devant et derrier.
            De ceus de Rome ne vorrent nul lessier Que tuit ne fussent
            occis et detranchié, Et li auquant retenu et loié. Fuit s'
            en li sires lez un mont eslessié ;
          
             Li quens Guillelmes le suit tot eslessié ; Il li escrie :
            « Retorne, chevalier, Ou ja morras a loi de pautonnier. »
            Lez le hauberc li a colé l' acier ; Tot l' enbroncha sor le col
            del destrier. Trete a l' espee, vet li coper le chief,
            Quant cil li prie et manaide et pitié : « Ber, ne m' oci, se tu
            Guillelmes iés, Mes pren moi vif, mout i pués gaaignier :
          
             Ge te dorrai un grant mui de deniers. » Li quens
            Guillelmes s' est de lui aprochiez, Li dus li tent son riche
            brant d' acier. A Looÿs le rendent prisonnier ; Puis s' en
            retorne arriere a ses forriers. Guiz d' Alemaigne se leva sor
            ses piez, Dist a ses homes : « Fetes pes, si m' oiez :
            Mort sont mi home, occis et detranchié ;
          
             Se par bataille ne me puis esploitier Tot cors a cors
            encontre un chevalier, Tot nostre efforz ne nos i a mestier. »
            Guiz d' Alemaigne apela un mesage, Sel fist monter sor un
            destrier d' Arabe, A son col pent unes granz peaus de martre,
            Entre ses poinz un bastonet en haste. Gui d' Alemaigne li a dit
            son mesage : « Alez me tost a cez tentes de paile, Si me
            diroiz Looÿs le filz Challe
          
             Qu' a mout grant tort velt il gaster ma marche, N' a
            droit en Rome ne en tot l' eritage ; Et s' il le velt avoir par
            son outrage, Encontre moi le convendra combatre, Ou
            chevalier qui por son cors le face ; Et se je sui vaincus en la
            bataille, Rome avra quite et trestot l' eritage ; Ne
            trovera qui l' en face damage ; Et se gel vaing a m' espee qui
            taille, Mar i prendra qui vaille une maaille : Voist s' en
            en France, a Paris ou a Chartres, Lesse moi Rome, que c' est
            mon heritage. »
          
             Et cil respont : « Bien est droiz que le face. » A tant
            s' en torne par mi la porte large, Desi au tref de riens ne s'
            i atarge. Il descendi lez la tente de paille, Si s' en
            entra el tref qui estoit larges, Iluec trova Looÿs le filz
            Challe. Il l' apela, oiant tot le barnage : « Droiz
            empereres, entendez mon langage ; Ne vos salu, n' est pas droiz
            que le face. Guiz d' Alemaigne m' envoie por mesage ; Par
            moi vos mande, ne sai que vos celasse, N' as droit en Rome ne
            en tot l' eritage ;
          
             Et se le veus avoir par ton outrage, Encontre lui t' en
            convient a combatre, Ou chevalier qui por ton cors le face ;
            Et se il est veincuz en la bataille, Dont avras Rome quittë en
            heritage, Ne troveras qui t' en face damage ; Et s' il vos
            veint a l' espee qui taille, Mar i prendrez qui vaille une
            maaille : Alez a Chartres, a Paris l' anorable, Lessiez li
            Rome, que c' est son heritage. » Ot le li rois, s' enbronche le
            visage ; Quant se redresce, s' apele le barnage : « Segnor
            baron, entendez mon langage :
          
             Gui d' Alemaigne me mande tel outrage, Par noz .ii. cors
            me mande la bataille, Et ge sui juenes et de petit aage,
            Si ne puis pas maintenir mon barnage. A il François qui por mon
            cors le face ? » Quant cil l' oïrent, s' embronchent lor
            visage. Voit le li rois, a poi que il n' enrage ;
            Tendrement pleure desous les piax de martre. A tant es vous
            Guillelme Fierebrace,
          
             Qui les fourriers a conduit en la place. Tous armez entre
            en la tente de paile Et voit le roy qui souspire a granz larmes
            : Quant il le voit, a poi que il n' enrage ; Lors li
            escrie, oiant tout le barnage : « Hé ! povre rois, li cors Dieu
            mal te face ! Pour quoi plourez ? Qui vos a fet damage ? »
            Et Loeÿs respondi, que n' i targe : « En non Dieu, sire, ne sai
            que vous celasse : Guis d' Alemaigne m' a mandé grant outrage ;
            Par nos .ii. cors me requiert la bataille, N' i a François qui
            por mon cors le face, Et je sui josnes et de petit aage,
            Si ne puis pas bien souffrir tel barnage. �Rois », dist
            Guillelmes, « li cors Deu mal te face ! Por vostre amor en ai
            fet .xx.iiii. : Cuidiez vos ore que por ceste vos faille ?
          
             Nenil, par Dieu ! ge ferai la bataille. Toz voz François
            ne valent pas maaille. » Ou voit le mes fierement l' en aresne.
            « Amis, biaus frere », dist Guillelmes le franc, « Va, si me di
            a Guïon l' Alemant C' uns chevaliers, qui son segnor deffent,
            Veult la bataille, mout en est desirrant. G' en vueil ostages
            trestot a mon talant,
          
             Et il les praigne trestot a son commant, Cil qui vaintra,
            qu' il ait son convenant. » En piez sailli li palazin Bertran :
            « Oncles » , dist il, « trop nos vet malement ; Tot vos
            eschiet, et batailles et chans. Vostre barnages met le nostre a
            neant. Ceste bataille, sire, je la demant : Donez la moi
            par le vostre comant. » Respont li quens : « Vos parlez
            folement ; Quant Looÿs s' aloit or dementant,
          
             Ainz n' i ot nul tant hardi ne poissant Qui devant lui
            osast tendre son gant. Cuidiez vos ore qu' alasse reculant ?
            Ge nel feroie por l' anor d' Abilant. Mesagier frere, di Guïon
            l' Alemant Armer se voist, et puis si voist el champ ; Li
            quens Guillelmes li sera au devant. » Et cil s' en torne a
            esperon brochant ; Desi a Rome ne fist arestement.
            Encontre lui vint Guïon l' Alemant : « Amis, beau frere, que as
            trové as Frans ? » Et cil respont : « N' en celerai neant ;
          
             Un chevalier qui est de l' ost des Frans Veut la bataille
            trestot a son talant ; Ostages velt, mout en est desirrant,
            Et tu en praignes ausi a ton talant : Cil qui vaintra, qu' il
            ait tot son creant. Guillelme a non, par le mien escïent.
            En piez sailli un chevalier, Bertrans, Il est ses niés, gel sai
            a escïent,
          
             De la bataille estoit mout desirrant. �Amis, beau frere
            », dit Guïon le vaillant, « Quant de Guillelme avrai finé le
            champ, S' adonques velt icil suens niés Bertran, Ja por
            bataille n' en ira en avant. Aportez moi mes plus chiers
            garnemenz. : Et cil respont : « Tot a vostre commant. » L'
            en li aporte sans nul delaiement. El dos li vestent son hauberc
            jazerant,
          
             Rouge est la maille plus que n' est feu ardant, Et puis
            li lacent un vert heaume luisant, Une escharboucle el nasal par
            devant ;  Ceinte a l' espee a son senestre flanc ; L' en
            li amaine le bon destrier corant, Une autre espee pent a l'
            arçon devant ; Sor son destrier est sailliz maintenant,
            Que a estrier n' a arçon ne s' i prent. A son col pent son fort
            escu pesant, Entre ses poinz un roit espié tranchant, A
            .v. clos d' or le gonfenon i pent.
          
             Par mi la porte s' en ist esperonant. En pré Noiron s' en
            est venuz errant. Li quens Guillelmes l' a choisi tot avant ;
            Il en apele Guïelin et Bertran : « Mon anemi voi entré en cel
            champ, Se plus me targe, tieng moi a recreant. Aportez moi
            mes plus chiers garnemenz. » Et cil responent : « Tot a vostre
            comant. » L' en li aporte sanz point d' arestement.
          
             A l' armer fu Looÿs le vaillant. Il vest l' auberc, lace
            l' iaume luisant Et ceint Joieuse a son senestre flanc,
            Que li dona Challes le conbatant. L' en li amaine Alïon le
            corant, Et il i monte mout acesmeement. A son col pent un
            fort escu pesant, Et en ses poinz un bon espié tranchant,
            A .v. clos d' or le gonfenon pendant. Par mi les loges s' en
            vet esperonnant, Desi au tertre ne se vet arestant. El
            tertre monte Guillelmes li marchis ;
          
             Gui d' Alemaigne l' avoit a reson mis : « Qui es tu, va,
            garde n' i ait menti, Qu' as en ton cuer si grant hardement
            pris Qu' encontre moi osas en champ venir ? �Voir », dit
            Guillelmes, « ja le vos avrai dit : J' ai non Guillelme, filz
            le conte Aymeri, Cel de Nerbonne, le preu et le hardi. Ge
            doi combatre au brant d' acier forbi :
          
             Par droit est Rome Challe de Saint Denis, Et aprés lui la
            tendra Looÿs, Et ge meïsmes une bataille en fis, En som
            cest tertre, vers Corsolt l' Arrabi, Le plus fort home qui de
            mere fust vis. Si me copa le nes desus le vis. » Quant
            Guiz l' entent, a pou n' enrage vis ; N' i vosist estre por l'
            anor de Paris. Ou voit Guillelme, si l' a a reson mis : «
            Es tu ce, va, Guillelmes li marchis, Cil de Nerbonne, filz au
            conte Aymeri ! Fesons la pes et soion bon ami, Et moi et
            toi avrons Rome a tenir.
          
             Gloz ! » dit Guillelmes, « Dex te puist maleïr ! Por
            preeschier ne ving ge pas ici ; Ge ne vueill mie mon droit
            segnor honir, Ge nel feroie por les membres tolir. » Quant
            Guiz l' entent, a pou n' enrage vis ; L' apostre en jure qui
            est bien beneïz : « Por vil me tieng quant onques t' en requis
            : Or te deffi de Dieu de paradis. » Respont Guillelmes : «
            Et ge toi autresi. » Il s' entresloignent un arpent et demi,
            Puis s' entresgardent et se mostrent le vis. Les forz escuz
            tienent devant lor piz ;
          
             Mout se penerent de rades cops ferir. Les chevaus
            brochent des esperons forbiz, Lances bessiees se sont mout tost
            requis. Granz cops se donnent sor les escuz voltiz,  Desoz
            les boucles les ont frez et malmis. Les blans hauberz ne porent
            desmentir, Les hantes brisent, qui nes porent soffrir,
            Encontremont en volent les escliz. Il s' entrefierent et des
            cors et des piz, Ensemble joingnent les forz escuz voltiz
          
             Et les hauberz et les chevaus de pris. Sor les visages
            font les hauberz croissir, Sanc et sueur en font aval venir,
            Que trestoz .iiii. Ies covint a cheoir. Li bon destrier se sont
            a terre pris, Et li vassal resont en piez sailli ; Espees
            tretes, les escuz avant mis, Ja mosterront qu' il ne sont pas
            amis. Li quens Guillelmes en est sailliz en piez, Deu
            reclama, le pere droiturier : « Sainte Marie, virge pucele,
            aidiez ; Ainz mes par home ne perdi mes estriers. » Guiz
            d' Alemaigne fierement respondié : « Par Dieu, Guillelmes, ne
            te vaut un denier.
          
             Ge chaloing Rome et les murs et le fié ; Ja Looÿs n' en
            sera heritier. �Gloz ! » dit Guillelmes, « Dex te doint
            encombrier ! Que, par l' apostre que requierent paumier,
            Einçois le vespre ne le soleil couchié, Te cuit ge si del cors
            apareillier Qu' en te porroit d' un besant esligier. » Il
            tint Joieuse, dont le brant fu d' acier ; Ou voit Guïon
            durement le requiert, Grant cop li donne sor son hiaume vergié,
            Que fleurs et pierres en fet jus trebuchier ; Ne fust la coiffe
            del blanc hauberc doblier, Aprés le cop ja mes n' eüst mestier.
            Desus la hanche est le cop apoié, Que del charnal li abat plus
            d' un pié. Toz remest nuz li os sus le braier :
          
             « Voir », dit Guillelmes, « de ça vos ai saignié. Or sez
            tu bien com tranche mon acier. » Guiz d' Alemaigne fierement
            respondié : « Ahi ! Guillelmes, Dex te doint encombrier ! 
            Cuides me tu por si pou esmaier ? De povre char se puet l' en
            trop chargier ; Mes, par la croiz que requierent paumier,
            Einçois le vespre ne le soleil couchié Cuit ge ma char de la
            teue vengier. » Il tint l' espee, dont le brant fu d' acier ;
            Ou voit Guillelme durement le requiert, Grant cop li done par
            mi l' eaume vergié, Que fleurs et pierres en a jus trebuchié ;
            Ne fust la coiffe del blanc hauberc doublier, Cuens Aymeris n'
            eüst point d' eritier ; Mes Dex nel volt soffrir ne otroier.
            A celui cop a Guys pou gaaignié,
          
             Emprés le poing li est le brant froissié ; Il retret l'
            autre, ne s' est mie atargié. Voit le Guillelmes, si s' en rit
            volentiers. Il tint Joieuse au riche brant d' acier ; Ou
            voit Guïon durement le requiert, Grant cop li done sus son
            hiaume vergié, Desus l' espaule a le cop apoié, Desi el
            pié l' a fendu et tranchié, Estort son cop, si l' a jus
            trebuchié ; Pres fu del Toivre, si l' a dedenz lancié ; Au
            fonz l' en mainne le fer dont fu chargié, Que puis par home ne
            fu il hors sachié.
          
             Voit le Guillelmes, si commence a huchier : « Monjoie ! »
            escrie, « saint Denis, aïdiez !  De cestui est roi Looÿs
            vengiez. » Sor Arïon est montez, son destrier, Prent
            Clinevent, qu' il ne le volt lessier ; Desi as tres ne se volt
            atargier. Encontre vient li quens Bertrans, ses niés, Et
            Looÿs, bauz et joianz et liez. Tant ont ploré Guïelin et
            Gautier, Tel poor n' orent a nul jor desoz ciel, >JP>407>Fors
            por Corsolt, le desloial, le fier : « Oncle Guillelmes, estes
            sain et hetié? - Oïl », dist il, « la merci Deu del ciel !
            Beau niés Bertran, a celer nu vos quier, Ge vos doing or cest
            bon corant destrier, Por la bataille que requeïstes hier. »
            Respont Bertran : « .c. merciz en aiez ! »
          
             En ceus de Rome n' en ot que esmaier ; Dist l' un a l'
            autre : « Mal somes engingnié : Noz sires est ocis et
            detranchié ; Il nos convient trestoz humelïer : Alons mout
            tost por la merci proier. » Dist l' un a l' autre : « Bien fet
            a otroier. » A granz croiz d' or, qui mout font a proisier,
            A filatieres et encens et sautier, Encontre portent les
            corssainz del mostier. Les portes oevrent sanz point de delaier
            ; Beau recueillirent lor segnor droiturier.
          
             Par dedenz Rome fu Guillelmes li frans ; Prent son segnor
            tost et isnelement, En la chaiere l' asiet de maintenant,
            Sel corona del barnage des Frans. La li jurerent trestuit le
            serement. Tiex le jura qui ne le tint neant,
          
             Com vos orroiz ainz le soleil couchant. Par dedenz Rome
            fu Guillelmes le ber, S' a Looÿs son segnor coroné : De
            tot l' empire li a fet seürté.
          
             Lors s' apareille et pense de l' errer. Tant ont ensemble
            erré et cheminé Qu' il sont venu en France le regné. Vet
            s' en li rois a Paris la cité, Li quens Guillelmes a Mosterel
            sor mer. Or se cuida Guillelmes reposer, Deduire en bois
            et en riviere aler ; Mes ce n' iert ja tant com puisse durer,
            Quar li François pristrent a reveler, Li uns sor l' autre
            guerroier et foler. Les viles ardent, le païs font gaster,
            Por Looÿs ne se vuelent tenser. Uns mes le vet a Guillelme
            conter ; Ot le li quens, le sens cuide desver.
          
             Bertran apele : « Sire niés, entendez : Por amor Dieu,
            quel conseil me donez ? Li rois mes sires est touz desheritez.
            » Respont Bertran : « Quar le lessiez ester. Quar lessons
            France, commandons a maufé, Et cestui roi, qui tant est asoté :
            Ja ne tendra plain pié de l' erité. » Respont Guillelmes : «
            Tot ce lessiez ester : En son service vueill ma jovente user. »
            Il fet ses homes et ses amis mander. Tant ont par force
            chevauchié et erré Qu' il sont venu a Paris la cité. La a
            Guillelmes roi Looÿs trové. Des or commence la grant guerre a
            mener. Quant voit Guillelmes, le marchis au cort nes, Qu'
            en cele terre ne porra demorer,
          
             Quar trop i a des anemis mortieus, Il prent l' enfant que
            il ot a garder Si l' en porta a Loon la cité ; A ceus
            dedenz le fet mout bien garder, Et ceus defors et ardoir et
            praer. Dont s' aqueult il a granz barres coper Et a hauz
            murs percier et effondrer. Dedenz un an les ot il si menez
            Que .xv. contes fist a sa cort aler, Et qu' il lor fist tenir
            lor heritez Del roi Loÿs, qui France ot a garder ; Et sa
            sereur li fist il espouser. En grant barnage fu Looÿs entrez :
          
             Quant il fu riches Guillelme n' en sot grez. Explicit le
            Coronement Looÿs 
          
                  