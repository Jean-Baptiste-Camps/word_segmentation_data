
                  
            Ce fu ou tans d' esté, si comme ou mois de mai, K' en maint lieu
            resplendissent cler dou soleil li rai Et que arbre florissent et pre
            sont vert et gai, Lors m' est pris volentés que tous jours
            maintenrai - De cele volenté ja ne me partirai, Se Dieu plaist et
            ses sains, tant com je viverai - Ce est que des preudomes volentiers
            parlerai : Se d' aus sai aucun bien, je le recorderai; Se de nului
            sai mal, trestout quoi m' en tairai; Ainsi le doit on faire et ainsi
            le ferai. Tout droit en cel termine dont je parlé vous ai, A Saint
            Denis en France la droite voie alai. A un moine courtois sagement m'
            acointai, Dans Nicholas ot non, car je li demandai; D' estoires
            ancïennes enquis et encerchai. De la geste Aymeri quis tant et
            reverchai Que je la vraie estoire avoec moi enportai, Hors d' un
            moult tres biau livre la matere en puisai; Mainte autre grant
            estoire avoec i esgardai, Mais pour la plus certaine a cesti m'
            apoiai. Pour ce qu' est mal rimee, la rime amenderai Si a droit que
            l' estoire de riens ne fausserai, Mençonge ne oiseuse ja n' i
            ajousterai Mais parmi la matere droite voie en irai. Je ne vous
            dirai mie dou songe Erminolai Ne conment Crucados ala au virelai
            Quant il trouva les fees en la forest dou glai, Ains dirai vraie
            estoire dont ja ne mentirai; D' entrer en ma matere plus ne me
            targerai. Aymeris et Guillaumes et Bueves au cuer vrai
          
            Estoient a Nerbonne; hui mais nul mal n' arai Quant je si faite gent
            ci endroit nonmé ai : Preu furent et preudome. Bien avez oÿ dire
            gent letree et gent laye Que mal est apensés qui son sens trop
            delaie; Sages est qui son sens en aucun bien assaie, Qui ainsi ne le
            fait de son sens fait essaie. Pour ce m' est pris talens k' a vérité
            me traie Que des hoirs Ermengart l' estoire vous retraie; Conment
            que je la rime fortement enpris aie, La vérité dirai, de ce pas ne
            m' esmaie. Dame fu bele et sage, plaisans et simple et gaie, A son
            tans ne fu mieudre, blonde, brune ne baie; Je n' ier ja en cel
            point, pour mesaise que j' aie, Se de li oi parler, que mes cuers ne
            s' apaie. De li vint la lignie qui fu et fine et vraie, Qui sor gent
            sarrazine paiierent si grief paie K' adés les guerroiierent sans
            pitié, sans manaie; Souvent les enchaucierent par bos, par mainte
            haie, S' en orent sor les cors maint coup et mainte plaie. Plus
            loiaus gens ne fu tant com li solaus raie Ne de plus grant
            vaillance. En esté quant li jour sont bel et lonc et cler, Que la
            rose est florie et bele a esgarder, Tout droit a ce termine que m'
            oez deviser Fu li quens Aymeris a Nerbonne sor mer. A une
            Pentecouste i ot fait assambler Dames et chevaliers kanc' on en pot
            trouver,
          
            Car andeus ses neveus i veult armes donner, Gerant et Guielin qui
            moult font a loer. Pour lor amour en fist cent autres adouber; Maint
            haut baron i ot que je ne sai nonmer, Mais tout ne vous vueil pas
            orendroit recorder. Gerart et Guielin fist li quens apeler; La nuit
            orent veillié au moustier saint Omer. Renaut de Montarmer et Navari
            le ber Et maint autre grant prince furent a l' adestrer; Guillaumes
            Fierebrache ne s' i volt arrester, A ses neveus ala les esperons
            fremer, Ains n' i laissa nului fors que lui adeser; Et Aymeris li
            quens çainst chascun le bran cler, La colee leur donne, avant les
            fait aler; Bel et plaisant estoient andui li bacheler. Ermengars la
            contesse va chascun saluer, Encontre aus s' est drecie, si les keurt
            acoler, Moult doucement les baise de fin cuer sans amer. « Tres douz
            enfant, fait ele, pensés dou bien ouvrer; Or soiez si preudome que
            Dieus vous vueille amer, Vous estes dou lignage qui ne doit pas
            fausser. » - « Dame, ce dist Gerars, Dieus nous doinst si errer Que
            nos vies puissons en son service user, De ce nous vueille Dieus et
            sa mere escouter! » Les tables furent mises, s' assisent au souper;
            Des mes ne des viandes ne vous vueil aconter. Quant il orent mengié,
            quintaine font fermer; Dame Ermengars i fait un paveillon porter Ou
            les dames iront seoir et deporter. De la vile s' en issent li
            demaine et li per, Sor les destriers corans s' en vont sans arrester
            Enmi la praerie. De la vile s' en issent ensamble li dui frere Et la
            bachelerie haut chantant a vois clere; Nul d' aus pour lonc aage ne
            couvint barbe rere.
          
            Ermengars sist ou tre qui fu fais a Brangere, Une cité qui siet
            deseur l' aigue de Sere, Nul plus biau tre ne vit ne rois ne
            emperere; La se sist la contesse qui n' ot pensee avere, Plus ert
            plaine de grace que ne soit la panthere Que les bestes poursivent
            pour sa douce matere. Quant ele voit Guillaume et Buevon et lor
            pere, N' est joie terrïenne k' a la soie compere : « Ha! sire Dieus,
            fait ele, qui fustes presentere De vostre cors pour nous, moult fus
            larges donnere Quant pour nous receüstes la mort douce et amere.
            Sire, moult vous devroie amer se je sage ere, Quant a conte sui
            fenme et a ces enfans mere; Or en soiez, douz sire, s' il vous
            plaist, gouvernere; Com de la vostre gent en soiez vous gardere Par
            vo douce poissance. » De Nerbonne s' en issent li chevalier a plain
            En une praerie seur la riviere au plain; Chascuns des chevaliers
            tint sa lance en sa main. Gerars et Guielins ne sont pas daerrain,
            Chascuns ot bon destrier, fort et isnel et sain. Gerars de
            Conmarchis prist Guion par le frain : « Frere, ce dist Gerars, el
            cuer me dueil et plain Que sor paiens ne sont nostre coup premerain;
            La porriens nous savoir se nous sonmes dou grain De la geste Aymeri,
            le chevalier certain. » - « Frere, ce a dit Guis, par le cors saint
            Germain, Neveu sonmes Guillaume c' on tient au souverain De tres
            haute prouece que chevalier mondain; Tant nous devons nous mieus
            garder d' estre vilain. Sachiez k' en la quintaine moult mieus a
            ferir ain Que on peüst de nous dire mauvais reclain N' a orgueil l'
            atornassent nostre gent citeain. S' or eüssons Bertran, no bon
            cousin germain,
          
            Qui de chevalerie tient prouece a hautain - Quant il fiert de l'
            espee, si coup ne sont pas vain - Tel conseil nous donroit, ains
            ennuit que demain, K' a la gent sarrazine seriiens tost prochain.
            Cil sires le garisse qui d' Adam fist Evain, Car plains est de
            prouece. Es pres devant Nerbonne sont Franc a la quintaine. En la
            cité n' ot dame ne fille a chastelaine Qui ne s' en isse fors cler
            chantant com seraine; Richement sont vestues de cendaus tains en
            graine Et de tres nobles dras fais de delie laine; Mainte en i ot
            plus bele c' onques ne fu Elaine. Ermengars de Pavie parmi les pres
            les maine, N' i a cele ne chant a clere vois hautaine. La quintaine
            ert fermee en une verde avaine. En la quintaine fierent no chevalier
            demaine; Li costé des chevaus samblent sainnié de vaine, Moult
            festient de cuer, chascuns biau se demaine. D' autre chose a parler
            l' estoire me ramaine. Ez vous un chevalier, de l' esploitier se
            paine Et fu navrés ou cors si que moult forment saine; Ses chevaus
            ert navrés d' un espiel parmi l' aine. Cis lour dira nouveles de la
            geste grifaine, Des felons Sarrazins, cui Dieus doinst male
            estraine; Ja ont passé Gascoigne pres a d' une semaine. Dieus
            garisse Aimeri - qui fist la karantaine, Ses pechiez pardonna Marie
            Magdelaine Et gari saint Jonas el ventre a la balaine - Car se paien
            le tienent, mais n' istra de chaaine En trestoute sa vie.
          
            Seur la riviere d' Aude, en un herbu sablon, Avoit tendu un tre de
            si noble façon Que ne vi nul si bel des le tans Salemon. Leens ot
            mainte dame de gente afaitison, Viieles, harpes, gigues i erent en
            saison, Moult demainent grant joie sans noise et sans tençon. Gerars
            de Conmarchis en apela Guion Et Joffroi l' Angevin et Hunaut le
            Breton Et Navari le conte et son frere Sanson. « Seignor, ce dist
            Gerars, par le cors saint Symon, Un chevalier vi ore, sa main a son
            menton, S' avoit parmi le cors d' une lance un tronçon, Aymeri
            demandoit; cele part nous traion, Je croi qu' il set nouveles de la
            geste Noiron. » Cele part sont alé sans point d' arrestison, Le
            chevalier trouverent si com en pasmoison, Aymeris l' esventoit au
            pan dou siglaton Et Guillaumes d' Orenge l' essue a son giron. Quant
            il vint de pasmer, si a dit sa raison; Entour lui regarda maint
            prince et maint baron, Il lor en a juré le cors saint Lazaron Que l'
            amustans de Cordres vient a grant legïon Et sont en sa conpaigne
            Persant et Esclavon; ~ Lor cheval sont corant, isnel conme faucon. A
            aus me combati, si ne me fu pas bon, Cent chevaliers m' i ont mis a
            destrucïon Et moi navré ou cors, s' en ai au cuer friçon. L'
            amustans jure bien Tervagan et Mahon Qu' il ravera Nerbonne, car ce
            fu son taion; Coronner se fera, ce dist, a Monloon. » Quant l'
            entent Aymeris, si hauça le menton, De maltalent et d' ire a froncié
            le grenon. « Amis, dist Aymeris, ce seroit mesprison; Ains en seront
            percié maint escu a lion Et mainte pesant targe et percié maint
            blazon
          
            Et en avra on taint maint vermeil siglaton. S' en erent derrompu
            maint hauberc fremillon, Mainte entraille coupee, maint foie et
            maint pomon K' il ait ja de Nerbonne nis la pieur maison, Se Dieus
            sauve mon cors et Guillaume et Buevon. De Nerbonne me fist Karles li
            bons rois don, Qui fu hardis et preus et loiaus com preudon Et Dieus
            par sa pitié face s' ame pardon, Car je tenrai Nerbonne, par Dieu et
            par son non, Tant que j' avrai la vie. » Quant ces nouveles oënt
            nostre gens de Nerbonne, As armes keurent tost chascuns por sa
            personne; Pour chascun faire armer, la grans bancloke sonne, N' i a
            celui qui n' ait le hauberc souz la gonne, Escu ou targe au col et
            glaive forte et bonne. Moult tres forment se hastent, car passee
            estoit nonne; Si tost arrier retornent que souz aus terre tonne.
            Gerars sist sor Ferrant, qui vint de Terrasconne, Et Guis sist sor
            Morel, n' ot tel jusqu' a Baionne; Des esperons trenchans chascuns
            au cheval donne. Guillaumes les choisi, tantost les araisonne : « Mi
            neveu, fait li quens, ne passés mie bonne! Or n' i ait si hardi qui
            hui mais esperonne Dusqu' a tant que verrons l' amustant d'
            Avalonne, Qui tient toute la terre jusk' au port de Marsonne; Juré a
            que de France conquerra la coronne, Pensez qu' il soit parjures ! »
          
            Aymeris de Nerbonne ot sa gent delés soi : Quatre cens chevalier
            furent, ce fut trop poi Selonc ce que paien vienent a grant esploi.
            « Seignor, dist Aymeris, d' une chose vous proi, Qu' il n' i ait si
            hardi qui parte de conroi Dusqu' a tant que Guillaumes vous en donra
            l' otroi. » - « Sire, ce a dit Bueves, par la foi que vous doi, Or
            pensés dou bien faire, vez les la, je les voi, Vez les la ou
            descendent delez cel sablonnoi. » Gerars dist a Guion : « Frere,
            parlés a moi. Sachiez qu' il m' est avis que durement foloi Et aussi
            faites vous, par le cors saint Eloi, Puisque nous les veonmes, que
            nous nous tenons quoi; Bien deüssiens premiers conmencier le tornoi.
            » - « Frere, ce a dit Guis, ainsi com je le croi, N' est pas
            chevalerie de conmencier desroi. Or les laissiez venir, car par Dieu
            le grant roy Des premiers assamblés seronmes vous et moi, Se cheval
            ne nous falent. » Sus ou pendant d' un tertre, par desouz une
            arbroie, Descendent Sarrazin tout une verde voie; Nos François ont
            veüs, chascuns moult se cointoie; Corsouls de Tabarie sa bataille
            raloie. « Gardez qu' il n' i ait nul, fait il, qui se desroie, Nous
            avons gens trouvé de trop grosse monnoie; La baniere Guillaume voi
            qui au vent baloie, Veés conme leur gens se tient et ferme et coie,
            Sereement alons vers aus, de ce vous proie. » - « Sire, dient paien,
            mal ait qui ne l' otroie! » N' i a nul qui espee ou lance ne manoie;
          
            No gent cuident ocire, si en ont moult grant joie. Nerbonnois les
            choisirent com li leus fait sa proie, Li hardis s' asseüre et li
            coars s' esfroie; Li premiers des François qui son coup i emploie,
            Ce fu l' enfes Gerars et Guis cui pas n' anoie; Chascuns point le
            cheval, li uns l' autre convoie Desirans de bien faire. La ou
            Sarrazin poignent contre la nostre gent, Gerars et Guielins vinrent
            premierement; Chascuns ot bon destrier qui ne va mie lent. Gerars
            fiert le premier si k' a terre l' estent, Guis ataint si un autre
            qu' il n' i fali noient Que desus la verdure en fist dou cors
            present. Quant Aymeris le voit, de joie au cuer se sent : « Dieus!
            fait il, bonne estrine a ce conmencement! » La veïssiez de lances si
            tres grant froissement Et d' espees sor hiaumes si tres grant
            chaplement Que sor la terre en gisent maint Sarrazin sanglent; Tost
            a perdu la vie qui la ne se desfent. Mis fussent cist premier a
            desconfisement, Quant l' amirans i vint tost et apertement, O lui
            maint Sarrazin cui li cors Dieu cravent : Pres furent de dis mil,
            ainsi com je l' entent. En nos François se fierent moult aïreement
            Et Guillaumes d' Orenge i fiert si asprement Que mors est et honnis
            seur cui ses coups descent. Aymeris de Nerbonne et Bueves ensement,
            Gerars et Guielins s' i aÿent forment Et li autre nouvel i fierent
            durement; Mais je ne puis veoir, se Dieu pitié n' en prent, Que on
            se puist desfendre un home contre cent. Encor ert l' amustans en son
            enbuschement, Qui rois estoit de Cordres de son droit chasement; En
            sa conpaigne sont maint Sarrazin pullent, Damedieus les maudie!
          
            Le jour de Pentecouste, qui maint home atalente, Fu moult grans la
            bataille seur l' yaue de Clarente; La riviere ot non Aude, moult fu
            et bele et gente. Il ne fist pas trop chaut car un petitet vente.
            Des mors et des navrés fu la terre sanglente. Corsols de Tabarie
            vint poignant une sente, En nos François se fiert enmi aus plus de
            trente, Amaurri de Senlis a terre nous cravente Puis refiert si un
            autre que sor l' arçon l' adente; Moult paient Sarrazin a nos
            François grief rente. Quant le voit Ermengars, triste fu et dolente;
            Forment pleurent les dames, chascune se gaimente, Bien pueent la
            endroit faire trop longue atente. Es vous par la bataille roi
            Balistant d' Octrente, O lui maint Sarrazin de la geste pullente,
            Devant le tre as dames, durement les tormente. Mainte bele en i vit
            qui pas nel destalente, La plus asseüree moult forment s' espoënte.
            Maint chevalier i ot de moult joene jouvente Qui moult hardïement i
            met le cors a vente De la gent de Nerbonne. Quant Guillaumes d'
            Orenge vit si grief le besoing Et que Sarrazin vienent d' Espaigne
            et maint Gascoing, En la plus grande presse fait de son destrier
            coing, Tint Joiouse s' espee ens en son destre poing; Pour ferir
            Sarrazins nel couvint aler loing. Tel coup donne un paien que del
            bras le fait moing,
          
            Si en refiert un autre qui fu nés de Garsoing, Qui siet dela Arrabe
            seur l' aigue de Marsoing - En la terre, ai esté, pour ce le vous
            tesmoing - Si le fiert que la teste li fent dusques el groing; Or se
            garde des autres, de cestui n' ait mais soing, Que ja mais ne ferra
            ne François ne Bourgoing Tant com cis siecles dure. Ermengars de
            Pavie ot ire et grant vergoingne, Paour a nes enmainnent Sarrazin,
            moult en soingne; N' i a dame nesune vers Dieu ses mains ne joingne
            Que il par sa pitié nos gens victoire doingne. Aymeris Ermengart a
            perdre moult ressoingne; Un espiel li bailla Amaurris de Sassoingne
            Et cil le prent qui bien en fera sa besoingne; Tant com chevaus puet
            courre, en Sarrazins s' encoingne. Au rescourre des dames n' i a
            celui ne poingne. Es vous par la bataille Espinart d' Avaloingne Et
            sist son un destrier qui vint de Cateloingne, Ermengart cuide
            prendre, mais ce sera mençoingne. Guillaumes tint Joiouse, moult
            fierement l' enpoingne, Le maltalent qu' il a n' a talent qu' il
            pardoingne; Tel coup donne Espinart en haut deseur la broingne Que
            haubers ne escus n' i vaut une eschaloingne; Trestout l' a pourfendu
            desi pres k' en la loingne, Trop connoistra bien gieu se ce lui
            samble antroingne. Gerars fiert si un autre la teste li rooingne Et
            Guielins le tiers que dou cheval l' esloingne; Cist ne conquerront
            mais ne France ne Bourgoingne Ne ne se vanteront d' aler jusk' a
            Coloingne Ne ne chaceront cers en la forest de Soingne, Car perdu
            ont les vies.
          
            Fiere fu la bataille, moult fist a ressoingnier, Mais tant i
            paravoit de la gent l' aversier Que se Jhesus n' en pense qui tout a
            a jugier Trop avront a soufrir no gent ains l' anuitier. Ermengart
            ont saisie li glouton pautonnier; Quant le voit Aymeris, le sens
            cuide changier, Mist un cor a sa bouche pour sa gent raloiier. A
            tant es vous poignant Guillaume le guerrier, Buevon et ses deus
            fils, bien samblent chevalier, Bien samble k' en l' estour n' ont
            pas esté lanier. Aymeris voit sa gent, prist les a araisnier : «
            Baron, ce dist li quens, pensons de l' esploitier; Moustrés a
            Ermengart qu' ele tant vous a chier. » - « Sire, ce dist Guillaumes,
            ne vous chaut d' esmaier, Car par la foi que doi Aymeri le guerrier,
            Se Dieus sauve mon cors, mon bran et mon destrier, Sor Sarrazins
            vorrai mes cops si emploiier C' onques mais n' acointierent si felon
            dosnoiier. » Es vous par la bataille Renaut de Montarmier Et tint en
            son poing destre le bran forbi d' acier; Maint paien lor a fait le
            jour deschevauchier. De s' amie rescourre a moult grant desirrier :
            Raimondine avoit non, fille fu Desiier, Estraite ert dou lignage
            Berart de Mondidier. A tant es vous poingnant et Rainfroi et Gautier
            Et Sanson de Boorges et le conte Engelier, Navari de Toulouse et son
            frere Renier Et Ponçon et Berart, Gaidon et Berengier; Bien furent
            vint et un, duc et conte et princier, Cil vorront ja, s' il pueent,
            les dames chalengier; N' i a celui ne poingne, Dieus les gart d'
            encombrier! « Nerbonne » a Aymeri oÿssiés haut huchier Et « Monjoie
            » a Guillaume, cui chascuns doit prisier, « Conmarchis » a Buevon, a
            Renaut « Montarmier »,
          
            Sanses crie « Borgoigne » et Ponces « Monpellier » Et Navaris «
            Toulouse », ou il n' ot k' ensaignier. Gerars et Guis chevauchent
            ens ou chief tout premier, Es Sarrazins se fierent, Dieus penst dou
            repairier; N' i a celui ne face Sarrazin trebuchier. Qui dont veïst
            Guillaume d' Orenge chaploiier, Testes, bras et visages couper et
            detrenchier, A tres fin preu hardi le peüst tesmoignier; De hiaumes
            et d' escus fist le jour maint quartier, Des mors et des navrés font
            la terre jonchier. Tant fierent no François, et avant et arrier, K'
            aprés leur assambler peüst on charroiier. Ermengars voit Guillaume,
            si le prent a huchier : « Biaus fieus, secorés moi, pour Dieu le
            droiturier! » Guillaumes descendi enmi le sablonnier, Un cheval a
            saisi qu' il trouva estraier, Sa mere a sus montee, plus n' i volt
            detriier, Tantost l' a delivree Sanson et Berengier; Cil l'
            enmainnent corant tout un estroit sentier, En Nerbonne l' enmainnent
            puis retornent arrier. Encore estoit Guillaumes a pié deseur l'
            erbier, C' onques puis n' ot loisir de pié metre en l' estrier; Son
            cheval li ocirent li glouton losengier, Car forment le haoient. La
            bataille fu grans et perilleuse et fiere, Il n' i ot crestïen qui
            paien ne requiere. Les dames ont guerpi cele gens pautonniere, Par
            force les ont fais nos gens retraire arriere Et les dames s' en vont
            parmi la sablonniere, Vers Nerbonne se traient a petit de proiere,
            La mere Dieu gracient, la dame droituriere, Que eschapees sont cele
            gent aversiere. Encor estoit Guillaumes ou pre lez la bruiere Et
            Sarrazin l' assaillent, moult i ot grant pourriere.
          
            Un cheval a saisi par la resne doubliere, Celui qui siet desus a
            talent que il fiere; Dou bran d' acier le cuide ferir enmi la
            chiere, Sor le cheval descent li coups en tel maniere Que parfont l'
            a navré en la crupe derriere; Cil ne li a mestier, d' un autre se
            porquiere. Se Damedieus n' en pense et l' apostles sains Piere, Sa
            prouece li iert ja vendue trop chiere, Car Sarrazin revienent
            poingnant les la riviere. Guillaume ont escrié : « N' i garirés,
            trechiere, Mar mesistes pour dame hui pié hors d' estriviere; Hui
            nous avez faussé mainte broingne doubliere, Maint vaillant Sarrazin
            geté mort en l' ourdiere De vo trenchant espee, cui la passïons
            fiere, De nostre meillor gent avez fait mainte biere; Mahonmés vous
            confonde! » Guillaumes fu a pié devant Nerbonne ou pre, De toutes
            pars l' avoient paien avironné; Li quens tint en son poing le bran
            d' acier lettré, Bien lor moustre qu' il n' a de morir volenté.
            Quant Aymeris le voit, pres n' a le sens dervé : « Damedieus, fait
            il, sire, par vo sainte bonté, Se perdonmes Guillaume, tout sons
            desireté. » Lors embrace l' escu, tint l' espiel noëlé, Moult avoit
            en son cuer hardement apensé; Des esperons a or a le cheval hurté,
            Fiert Salot de Baudas, si bien l' a assené Que les jambes levees l'
            a dou cheval versé; Il saisi le cheval corant et abrievé, A
            Guillaume son fill l' a li quens presenté Et Guillaumes i monte, cui
            forment vint en gre. « Peres, ce dist Guillaumes, fait m' avez grant
            bonté; Ne me fust pas mestiers, par Dieu de majesté, Que vous a
            ceste fois m' eüssiez oublié. »
          
            A tant es vous Buevon, le preu et le sené, Gerart et Guielin, cui
            Dieus croisse bonté; Bien samble k' en l' estour n' aient pas
            sejorné, Lor hauberc sont rompu et lor escu troé. Crier oënt «
            Nerbonne », cele part sont torné, Lez le conte Aymeri sont en l'
            estour entré, La ot maint ruiste coup departi et donné. Aymeris de
            Nerbonne a Guillaume apelé : « Biaus fils, ce dist li quens, j' ai
            tres bien avisé Qu' il est tans que hui mais traions vers la cité. »
            - « Sire, ce dist Guillaumes, a vostre volenté Est drois que on le
            face. » Aymeris de Nerbonne a la chiere menbree Le plus bel que il
            pot a sa gent rassamblee. Joffrois li Angevins tint en son poing l'
            espee, Moult l' ot sor Sarrazins le jour bien esprouvee, Ne li ert
            demoré de son escu denree. Es Hunaut de Bretaigne poignant de
            randonnee : Moult ressamble bien home qui viengne de mellee, K' en
            maint lieu ert sa targe percie et decoupee, Ses hiaumes enbarrés, sa
            broigne despanee. Puis que Jhesus nasqui de la Virge honneree, Ne
            soufri tant de gens si crueuse mellee. Vers la vile se traient
            deffendant par la pree, Maint cembel i ot fait et mainte retornee;
            Mais je croi moult estroite lor ressera l' entree, Car l' amustans
            s' en vient poignant de randonnee A vingt mil Sarrazins, chascuns la
            teste armee, N' i a cel n' ait espiel et espee aceree; Mainte
            baniere i ot au vent desvolepee Et mainte riche ensaigne en son
            lance levee. Quant Aymeris le voit, s' a sa resne tiree, Sa bataille
            restraint, iluec s' est arrestee. Bueves et si enfant orent une
            pensee
          
            Qu' il ferront premenain, cui que il desagree; N' i a celui des
            trois n' ait lance recouvree, Mais, se Jhesus n' en pense, qui fist
            ciel et rousee, Ne voi conment no gent puissent avoir duree Contre
            gent sarrazine. Quant François retornenent contre les Arrabis,
            Forment s' en espoëntent as murs de marbre bis {Dames et damoiseles}
            en getent mains souzpirs. Dieus, si grant duel demaine Rainmondine
            au cler vis! « Renaut de Montarmer, fait ele, douz amis, En la garde
            de Dieu soit hui vostre cors mis! Maintenus vous i estes com
            chevaliers hardis. » Lors reconmence estours et moult grans fereïs;
            Moult le fait bien Guillaumes et li quens Aymeris, Entour aus se
            ralient li chevalier de pris Com entour le pastour font pour le leu
            brebis. Devant les barbacanes et devant les postis Fu li estours
            moult grans et fiers li chapleïs. Dame Ermengars estoit en haut as
            murs antis, A nostre gent escrie : « Ne soiiez alentis, Mieus vaut
            mors a honneur que ne fait honteus vis. » Es vous par la bataille
            Buevon de Conmarchis; Ses escus fu perciés, ses haubers dessartis;
            De plus de cent paiens fu ilueques saisis. A la rescousse vinrent
            poignant Gerars et Guis Et maint autre grant prince qui sont de
            moult haut pris, Mais tant i paravoit Persans et Arrabis, Que vous
            diroie je, retenu sont et pris Bueves et si enfant, si com moi est
            avis, Et Joffrois l' Angevins et Hunaus li gentis; Pres furent de
            quatorze, que prince que marchis, Et avoec cent des autres des
            meillors dou pays. Et Aymeris s' en torne, li preus et li gentis, De
            vint contes k' avoit n' en remainne que sis; Derrier venoit
            Guillaumes, ses brans ert mal fourbis,
          
            Car tous estoit soilliés de couper bras et pis. De rescourre Buevon
            fust moult entalentis, Mais la paine n i vaut vaillant deus paresis.
            En Nerbonne les ont Nerbonnois recueillis, Les portes ont fermees et
            l' assaus est faillis. De trestoutes parties sont de paiens assis;
            Se n' en pense cil sires qui pardon fist Longis, Mal ira lor
            afaires. Le jour de Pentecouste, l' estoire le devise, Fu la cis de
            Nerbonne de toutes pars assise; Maint tre i ot tendu et mainte tente
            mise, Mais ainçois que il l' aient retenue ne prise Sera son mainte
            tente mainte fois nois remise. La tente l' amustant fu faite de tel
            guise Que ele estoit vermeille assez plus que cerise; Quatre
            ponmiaus i ot, n' ot plus biaus dusqu' en Frise, Plus getent de
            clarté ne fait chandele esprise. Laiens fu l' amustans et l' aminans
            de Rise; De Nerbonne conquerre sont en grant couvoitise, Ains en
            iert mains paiens sanglens sous sa chemise Et mains haubers perciés
            desor pelice grise Que il l' aient par force saisie ne conquise.
            Ermengars qui moult ert plaine de gentelise Fu a une fenestre faite
            de pierre bise, Moult ert de toutes joies esgaree et desprise, Pour
            l' amour de Buevon sa vie moult desprise. « Gerars et Guis, fait
            ele, enfant plain de franchise, Que dira vostre mere et la gens
            Conmarchise? Mais ne sera par vous en nul pays requise. Par un poi
            que ne muir si sui de duel aquise. Bueves, moult honnoriés et amiés
            sainte Eglise, Hui oÿsmes ensamble le Damedieu servise; Dieus qui
            pour nous daigna soufrir mort et juïse Doinst k' encor vous revoie!
            »
          
            Grant duel font en Nerbonne nostre françoise gent, Bueves et si
            enfant i font maint cuer dolent, Chascuns pleure son duel, moult i
            ot grant torment. Aimeris se desarme desus le pavement Et Guillaumes
            d' Orenge, que il plus nen atent; Chascuns ot moult le cors et plaié
            et sanglent. A tant es Ermengart, la contesse au cors gent; Quant
            Aimeris la voit, entre ses bras la prent. « Dame, dist Aimeris, pour
            le cors saint Climent, Prendons tout ce en gre que Dieus veut et
            consent. » - « Sire, dist Ermengars, si fais je voirement, K' en
            trop grant duel mener n' a nul recouvrement; Mais de Buevon mon fill
            me poise moult forment, De Gerart mon neveu, de Guion ensement Et de
            maint autre prince qui ont pris finement. Bien sai que Sarrazin �
            Damedieus les cravent! � Ne font de nostre gent nul enprisonnement.
            Guillaumes, sire fieus, li vostre hardement Nous ont a ce mené, je
            le sai vraiement; Se plus tost eüssiés fait le retornement, N'
            eüssiés pas eü le darrain chaplement Ou li amustans fu o son
            efforcement. » - « Dame, ce dist Guillaumes, par Dieu omnipotent,
            Mieus vaut qu' il soient mort, a mon entendement, Que on peüst d'
            aus dire vilain reprochement; Qui ne vit a honnour, ses tans va a
            noient. Il n' i a autre chose, pensons dou vengement, C' est li
            mieus que g' i sache. » Moult fu dame Ermengars la contesse dolente,
            Mainte dame ot o li qui forment se gaimente; Aimeri en apele, dist
            li raison moult gente :
          
            « Gardés pour nul meschief vos fins cuers ne s' alente; Ceens avons
            de dames bien quatre cens et trente : Quant irés envaïr l' amustant
            en sa tente, Nous garderons la vile. » Chascune s' en presente.
            Sabinete et Flandrine et sa serour Aiglente Ont perdus lor amis,
            chascune s' en tormente; Preu estoient et bel et de joene jouvente.
            L' une conforte l' autre et met en droite sente De desfendre la
            ville contre la gent pullente; Ne l' ot dame nesune qui a ce ne s'
            assente, Mais ainçois kes revoient, couvient k' autres vens vente,
            Car ainçois en sera mainte broigne sanglente Et mains cors en iert
            mis a dolereuse vente Que ja mais nus de ceaus prengne en son pays
            rente, Ce est chose certaine. En la cit de Nerbonne, par verté le
            vous di, Demainent si grant duel c' onques si grant ne vi. D' Aimeri
            vous lairai ore a parler ici, D' Ermengart de Pavie et de Guillaume
            aussi, Si dirons de Buevon qui ot le cuer mari Et de ses deus
            enfans, de Gerart et de Gui, Et des autres barons que paien ont
            saisi. Tous loiiés les enmainnent Persant et Arrabi, L' amustant les
            presentent en son tre tout en mi; Bien samblent gent qui soient de
            fort estour parti. Quant les voit l' amustans, de cele part guenchi,
            « Par Mahonmet, fait il, ci a don seignori! De cest conmencement
            Mahonmet en merci. » Il regarde Buevon, bel et grant et fourni, Et
            ses enfans qui sont un petit abaubi, Car il ne furent mie entre tel
            gent norri. « Par Mahon, dist Corsols, n' est drois que je le ni,
            Cist n' ont pas a l' estour hui esté alenti,
          
            De nostre gent grever furent entalenti, Trop nous ont hui esté
            coragous et hardi; Mains des nos nous i ont navré et mal bailli, Et
            maint en ont geté a la terre estourdi Qui mais ne reverront ne
            parent ne ami, Maint hauberc nous ont hui rompu et dessarti; Par
            Mahon bien ressamblent dou lignage Aimeri De taille et de maniere. »
            Quant l' amustans entent Corsolt de Tabarie, Avant fait amener
            nostre chevalerie, Buevon en apela a la chiere hardie : « Conment as
            tu a non? De ce ne me ment mie. » « On m' apele Buevon, par Dieu le
            fill Marie; Cist doi sont mi enfant, dont la mere iert marie. »
            Quant l' entent l' amustans, ne puet muer ne rie; Mahonmet en jura,
            ou durement se fie, Que moult hasteement tolra ces trois la vie Ou
            il ara Nerbonne, la fort cité antie; En sa prison venra Ermengars de
            Pavie, Aymeris et Guillaumes, de ce a grant envie, Ou n' i avra
            prison n' ait la teste trenchie. Quant l' entendi dux Bueves, de
            maltalent rougie, Il n' i a un tout seul de paour ne fremie. «
            Sarrazin, ce dist Bueves, par le Dieu cui je prie, Mal connoissiez
            mon pere, cui Jhesus beneïe; S' aviiés ses enfans tous en vostre
            baillie, Ains les lairoit tous metre a l' espee fourbie Que ce que
            de Nerbonne fesist la departie, Car tant est fins seürs k' en lui n'
            a coardie; Proece et hardemens et fiertés enasprie Et fois et
            loiautés et sens et courtoisie Ont assis en lor cuer trestoute lor
            maistrie. » Quant l' amustans l' entent, a pou qu' il ne marvie,
          
            D' ire et de maltalent ses dieus jure et afie Qu' il les fera tous
            pendre ains l' eure de complie, Ou despit d' Aimeri et de sa
            baronnie, De Guillaume d' Orenge et toute sa lignie, Ou il ara
            Nerbonne. Li amustans de Cordes fu forment corrouciés Quant il oÿ
            Buevon, a pou n' est enragiés. « Vassal, fait il, fols estes et
            moult outrecuidiés Quant vous mes prisons estes et me contraliiés;
            Or soiés tous seürs et de fi le sachiés Que vous et tout li autre
            arés coupés les chiés Ou je rarai Nerbonne, car ele est de mes fiés.
            Voirs est que Aimeris est chevaliers proisiés Et de haute prouece
            pieça parafaitiés; Mais s' il est si loiaus que ci me tesmoigniés,
            Ains me rendra Nerbonne que vous destruit soiés, Car par cel saint
            Mahom a cui sui otroiiés Ja mais n' orra de vous ne nouveles ne viés
            Par quoi a nul besoing que il ait li aidiés, S' il ne me rent
            Nerbonne et puis s' en voist nus piés; Et s' a force le preng, vis
            sera escorchiés Et Guillaumes, qui moult nous a adamagiés, Moult
            nous a de nos homes ocis et detrenchiés; Mais de vo cors sera cis
            damages vengiés, S' on ne me rent la vile. » Quant Bueves entendi si
            parler l' aumustant Qui menace son pere Aimeri le vaillant Et
            Guillaume d' Orenge et son lignage grant, « Sarrazins, ce dist
            Bueves, d' une chose me vant
          
            K' ainçois k' aiés Nerbonne, avrés vous paine tant Que par terre en
            verrés maint Sarrazin gisant, S' en ierent derrompu maint hauberc
            jaserant, Mainte targe percie et maint pegnon sanglant, Se Dieus
            sauve Aymeri, mon pere au cors poissant, Et Guillaume mon frere, le
            hardi combatant. Vous estes ci venu aussi com en emblant; Ces
            nouveles saront François et Alemant Et Aÿmers mes freres et Bernars
            de Brubant Et Garins d' Anseüne, Guibers au cuer sachant, Et Ernaus
            de Biaulande, qui n' a pas cuer d' enfant; Cil nous venront secorre
            a esperon brochant, Ne serés si hardis ques soiiés atendant. » Quant
            l' amustans l' entent, si mua son talant; Par maltalent en jure
            Mahon et Tervagant K' en despit de tous ceaus dont ci se va vantant
            Les fera trestous pendre ains le soleil couchant, Voiant ceaus de
            Nerbonne. Li amirans d' Espaigne s' en est en piés levés, Bien voit
            que l' amustans est forment aïrés; Par la main le saisi, d' une part
            est tornés. « Amustans, fait il, sire, pourquoi vous tormentés?
            Laissiés a Buevon dire toutes ses volentés Car, se j' en sui creüs,
            pas ne le destruirés, Ne lui ne nul des autres, se croire me voulés;
            Mais tout droit a Barbastre la les envoierés, Car s' en ceste
            besoigne de vostre gent perdés Que la gent de Nerbonne aient
            enprisonnés, Tousjours quatre des vostres pour un des lor ravrés;
            Tout a tans au destruire, se il vous plaist, venrés. » - « Par
            Mahom, dist li rois, bon conseil me donnés.
          
            Faites que vostre fils Limbanors soit mandés, Donrai li Malatrie ma
            fille, c' est mes gres, N' a si bele pucele de ci a Balesgués, Car
            Limbanors est preus et vassaus esprouvés; Quant France arons
            conquise, rois en iert coronnés. » - « Sire, dist l' amirans, si
            soit con dit avés, Fais iert cis marïages. » « Sire, dist l'
            amirans, savez que nous ferons? Puisqu' il vous plaist ainsi,
            Limbanor manderons Et vostre fille aussi, marïage en ferons,
            Malatrie la gente qui a les cheveus blons; Avoec aus amenront
            Persans et Esclavons: Sachiés que de plenté de gent mestier avons,
            Se nous les gens de France tous conquerre voulons; Bien avons
            conmencié, loés en soit Mahons, Quant le conte Aimeri en Nerbonne
            savons Et Guillaume d' Orenge, qui est fiers com lyons; As portes et
            as murs souvent les assaurrons; Se les poons conquerre, bien
            esploitié arons, Car c' est la flours de France, bien savoir le
            devons, Et de lor meillor gent en no prison tenons. A l' amirant mon
            oncle tous les envoierons, En la tour de Barbastre, tant que nous
            revenrons, Car sachiés vraiement, se nous les ocions, Ja mais de nul
            des nos raençon n' averons. Corsolt de Tabarie avoec aler ferons;
            Quant Nerbonne arons prise, nous le remanderons, En la terre de
            France avoec nous le menrons, En nostre avant bataille tousjours le
            meterons, Moult est preus Sarrazins et set toutes raisons. » - «
            Amirans, dist li rois, cis consaus est moult bons, Moult me plaist
            et agree. »
          
            L' endemain par matin, si tost qu' il ajorna, Corsols de Tabarie son
            oirre apareilla Tout ainsi com li rois mot a mot dit li a; Des
            prisons li devise conment esploitera. Buevon et ses enfans chascun
            les ieus benda Et les autres François trestous enchaienna. Li
            amustans de Cordes tres bien li devisa Que Buevon et ses fils d' une
            part metera, Les autres en la tour trestous enfermera; Et Corsols li
            a dit que ainsi le fera. De la se departi que plus n' i arresta,
            Deci que a la mer onques ne tresfina; Dedenz une galie tous nos
            François mis a, Droit selonc la marine tout adés costoia. Quant il
            vint a Barbastre, la endroit s' arresta, Buevon et tous les autres
            fors de la mer geta Et la gens de la vile grant joie en demena. L'
            amirans de Barbastre la nouvele escouta Conment li amustans a
            Nerbonne esploita, Et de ces prisonniers que envoiiés li a Mahom et
            Tervagant forment en mercia; Corsolt et tous les autres durement
            festia, Moult demainnent grant joie. El chastel de Barbastre, ce
            sachiés vraiement, Enmenerent paien nostre françoise gent, En la
            prison les metent moult angoisseusement; D' une part fu dux Bueves
            et si fill ensement En une prison forte, avoec aus un serpent; L'
            alaine de sa gueule puoit si durement Que chascuns des barons moult
            durement s' en sent. Damedieu reclamerent, le pere omnipotent, D'
            anui et de mesaise pleure Bueves souvent,
          
            Beatris sa moillier regrete doucement : « Douce amie, fait il, com
            ariés cuer dolent Se saviés no meschief et nostre grief torment! »
            Si fill le reconfortent moult apenseement : « Sire, prenons en gre
            ce que Dieus nous consent, Moult tost, quant lui plaira, nous ira
            autrement. Et s' il li plaist que ci prendons no finement, Graciier
            l' en devons de cuer entirement. » Quant Bueves ot ses fils parler
            si faitement, Joie en a en son cuer, a Dieu graces en rent Et son
            meschief en suefre assez plus lïement Pour lor bonne matere. En la
            tour de Barbastre, qui fu et noble et gente, Sont François en
            prison, pas ne lor atalente, Et Sarrazin les batent, moult lor font
            de tormente, Il n' i a si hardi qui ne s' en espoënte. La prisons k'
            ot dux Bueves ert moult orde et pullente, Nus airs n' i puet venir
            de quel part que il vente. Gerars et Guis estoient de moult joene
            jouvente, Mais moult sont de Dieu croire mis en la droite sente. Li
            serpens les argüe, qui moult les destalente; Gerars tint un baston,
            coups en donna bien trente A la puante beste si k' a terre l'
            adente, Mais tant a dure pel, Damedieus la cravente, Qu' il ne li
            grieve pas une fueille de mente; Maudite soit tel beste! Bueves et
            si enfant sont en forte prison, Souvent reclaiment Dieu et son
            saintisme non. En la cit de Barbastre, si k' en escrit trouvon,
            Avoit un Sarrazin qui puis fu moult preudon,
          
            Clarïon l' apeloient Persant et Esclavon. Il fu nes de Vaudune, la
            terre Rubïon, Sires fu de Barbastre jadis, bien le set on, Et tint
            toute la terre entour et environ, Mais l' amirans li ot tolue sans
            raison, Si en ploroit souvent, sa main a son menton. De son lit s'
            est levez pour parler a Buevon, Par grant aÿr en jure Tervagan et
            Mahon Mar li a l' amirans fait tele traÿson Que sa terre a tolue et
            fait tel mesprison K' ains en metra son cors a grant destructïon Que
            il n' en ait venjance. Aprés la mie nuit, si con matines sonne, S'
            est levez de son lit Clarïons de Valdonne; Moult fu preus Sarrazins
            et de gente personne, Sarrazins fu ses peres de la terre Avalonne,
            Sa mere crestïenne, nee de Carcassonne; Moult amoit crestïens car
            nature li donne. Clarïons lui meïsme tous seuls en araisonne, Moult
            prise la lignie Aymeri de Nerbonne, Qui moult par est gentieus,
            preus et loiaus et bonne, ~ C' est de crestïenté deseur tous la
            coronne, Sages est qui a aus de servir s' abandonne, Moult sont de
            franche geste. » Moult fu Clarïons sages, de sens tres apensé, D'
            aidier no gent françoise ot moult grant volenté, Car moult li touche
            au cuer la tres grant cruauté De ce que l' amirans l' avoit deserité
          
            Et tolue sa terre et de lonc et de lé, Dont mainte fois avoit
            lermoiié et ploré; Sa loi jure et en a son dent dou doit hurté Que
            tout metra pour tout ou ce iert recouvré. Celui jour a moult bien
            son afaire arreé Et tres bien pourveü et sagement ouvré; Vins et
            vïandes a au charterier donné Et puis a cele nuit avoeques lui
            soupé, Et li a fait tant boire piument et giroflé Et blanc vin et
            vermeil et boucras et claré Que il et sa maisnie sont trestout
            enyvré, Tuit endormi se gisent aussi conme tué. Aprés la mie nuit
            que coc orent chanté, Se leva Clarïons, n' i a plus sejorné. Les
            cles au charterier a emblees soé, Puis vint vers les prisons ou
            erent enserré Bueves et si enfant ou moult ot de bonté. « Ha, Dieus,
            ce dist Gerars, rois plains d' umilité, Com ceste nuis est courte!
            Est il ja ajorné? Or nous vienent paien batre et faire vilté D'
            escorgies noees, Dieu en prengne pité! Mais par cel saint apostre c'
            on quiert en Noiron pre Je ferrai le premier, ainsi me vient en gre,
            Mieus vaut morir que vivre en si faite lasté. » Quant Clarïons l'
            entent, n' a plus avant alé, Ains s' arreste a l' entree; quant l'
            uis ot desfermé, Sa parole a emprise. Quant li Sarrazins ot la
            chartre deffermee, N' osa aler avant, ains se tint a l' entree, Car
            bien ot la parole de Gerart escoutee; Une chandele tint en sa main
            alumee. Sa parole a moult bien au duc Buevon contee Conment li
            amirans li a sa terre ostee A tort et a pechié et tolue et robee.
          
            Bien lor a la maniere et dite et devisee Que se aidier li vuelent sa
            terre ait recouvree, De la prison seront geté sans demoree Et li
            autre qui sont en la grant tour karree Seront tout delivré errant
            sans demoree ~ Et serés tout ensamble armé ains l' ajornee; Quant
            vous arés vo gent avoec vous assamblee Et que chascuns ara la fort
            broigne endossee Et hiaume et targe bonne et espiel et espee, Par le
            chastel irons coiement a celee, Ne trouverons paien n' ait la teste
            coupee. Ainsi porrés la vile tost avoir conquestee, Et se l' aviés
            conquise, ce est chose passee, Se toute gent paienne ert devant
            aünee, N' i forferoient il une ponme paree, Car la vile est petite
            et en fort lieu fondee Et la grans tours siet si sor la roche
            quarree Que par engiens de pierre ne puet estre adesee; Contre
            trestout le mont seroit d' aus vint tensee. Et s' a ceens vïande
            plus que por une annee, Ble, fourrage et avaine et vin et char salee
            : Ci en dedens arons secours de vo contree. » Bueves, Gerars et Guis
            ont la chose escoutee, Cuidierent que ce fust moquerie atempree. «
            Sarrazins, ce dist Guis, par la Virge honneree, S' orendroit te
            tenoie par la barbe mellee, Je te donroie ja dou poing tele colee
            Que mais ne mokeroies gent de cuer esgaree Que ne t' en souvenist,
            si soit m' ame sauvee; Ce saches tu sans faille. » Clarïons de
            Valdune a Guion entendu, Dedenz son cuer en a moult grant pitié eü,
            Sa loi en a juree k' ainsi est avenu Qu' il lor a la endroit et dit
            et conneü
          
            Et que li amirans li a a tort tolu Le chastel de Barbastre que maint
            jour ot tenu ~ Mais par l' ame ma mere, qui crestïenne fu, Se me
            vouliés aidier, je croiroie Jhesu Et si renoieroie Mahonmet et Cahu.
            » Quant Bueves l' entendi, ses bras li a tendu, Quar il ot si de
            joie le cuer tres esmeü Que a grant paine a il un seul mot respondu.
            « Amis, ce dist Gerars, n' aiés cuer esperdu, Car sachiés vraiement
            que bien vous est cheü, Que nous vous aiderons a force et a vertu;
            Conme pere a enfant devenronmes vo dru Ne mais n' arons sans vous
            qui vaille un seul festu. » Quant Clarïons l' entent, n' ot pas cuer
            irascu, Moult liés vint devers aus et il l' ont receü, Estraint et
            acolé, festiié et tenu; Leur afaire devisent. Lié furent li baron
            quant il ont entendue La parole que cil lor a amenteüe; C' est bien
            drois que chascuns en ait grant joie eüe. « Amis, ce dist dux
            Bueves, honnour vous soit creüe Puisque vous voulez croire Dieu qui
            les bons ayüe. Vostre terre ravrés, ne l' avez pas perdue - Ou j' en
            perdrai la vie et kank' ai souz la nue - S' au deseure venons de la
            gent mescreüe, Que le chastel aions qui siet sor roche agüe; Ains i
            iert mainte broigne percie et derrompue, Mains hiaumes descerclés,
            mainte targe fendue Que ne raiiés la terre k' a tort vous est tolue.
            » Clarïons l' entendi, tous li cors li tressue; Pens' il : ceste
            gens ci n' est de riens esperdue, Plus desire mellee ne fait girfaus
            la grue Ne espreviers aloe.
          
            Clarïons entendi Buevon de Conmarchis Qui li promet a rendre sa
            terre et son pays, Menbre li que ses peres est li quens Aymeris Qui
            est sages et preus et loiaus et gentis, Ne porroit de tel pere venir
            nus mauvais fis; D' aus aidier de bon cuer est moult entalentis. «
            Conment avez a non, biaus amis? » ce dist Guis. - « Clarïons, fait
            il, sire, ainsi me fu nons mis, Et sui nes de Valdune, un chastel de
            grant pris; Ne vous esmaiiés pas puisque je l' ai empris, Car Dieus
            nous aidera a cui me rent sougis. » - « Clarïon, dist Gerars, pour
            Dieu de paradis, Se chascuns de nous fust armés et fervestis, Nous
            n' avrïons mais garde de Turs ne d' Arrabis, Ains seroient coupé
            maint bras, maint poing, maint pis Que nous fussons hui mais pour
            Sarrazins repris. Cis serpens qui ci est nous a trop mal baillis,
            Trop serai corrouciés s' il en eschape vis. » - «Par Dieu, dist
            Clarïons, ja sera assaillis. » Il garde derrier lui droit entre deus
            postis, Un viel espiel i trueve, qui mal estoit fourbis; L' enfant
            Gerart le baille, de lui fu tost saisis, Le serpent en donna maint
            coup enmi le vis Tant que il l' a tué, puis si s' en est partis.
            Issu sont de la chartre, or lor soit Dieus aidis! Le charterier
            trouverent qui gist tous estourdis Et sa maisnie aussi, chascuns fu
            endormis. « Tuons les, dist dux Bueves, s' arons mains d' anemis. »
            - « Sire, dist Clarïons, ne soiiés si hastis : Cil paiens qui ci
            gist est sages et soutis; S' il nous vouloit aidier, ce seroit nos
            pourfis, Car il set de Barbastre tous les lieus plus antis; Nous
            avons tans assés, de ce soiiés tous fis. » Clarïons vint a lui, par
            la manche l' a pris, Li charteriers s' esveille, tantost est sus
            saillis.
          
            Quant les huis vit ouvers, forment fu esbahis, A haute vois s'
            escrie : « Mahom, je sui traÿs; Se li prison m' eschapent, je sui
            mors et honnis. » Un grant baston saisist, vers nos gens est
            guenchis; Quant Bueves l' a veü, ne fu pas alentis, Le charterier
            saisist com chevaliers hardis, De son poing le fiert si, qui ert
            durs et massis, K' ainc puis dou Sarrazin ne fu uns seuls mos dis, A
            ses piez l' abat mort deseur le marbre bis. « Va t' en, dist il,
            cuivers, tes cors soit li honnis! » Que vous diroie je? Les autres
            ont ocis, N' en eschapa uns seuls, pour voir le vous plevis, De
            ceaus qui les gardoient. « Clarïons, dist dux Bueves, par le cors
            saint Denise Cis Sarrazins estoit plains d' outrageuse enprise, En
            mal point peüst bien no chose avoir assise; De ceaus ci n' arons
            mais ne amour ne servise; Se nous les avons mors, c' est ce que je
            moult prise. De tel gent a amer n' ai pas grant couvoitise, Mais s'
            avoie Renaut qui est plains de franchise Et Huon le Mansel qui a la
            barbe grise Et Joffroi et Hunaut et la gent Conmarchise, Nous ariens
            tost la vile seur Sarrazins conquise, Ne seroit mais rendue dusk' au
            jour dou juïse. » - « Sire, dist Clarïons, n' i a mestier faintise,
            Apertement vorrai faire vostre devise; A la grant tour m' en vois,
            qui siet sor la falise, Delivrer les prisons et armer en tel guise
            Ne lor faurra haubers, hiaumes ne targe bise Ne espiels ne espees,
            car en ma conmandise Ai toute l' armeüre c' on a ça dedens mise. » -
            « Alez a Dieu, dist Bueves, k' en vous n' a couardise; Bien voi que
            vostre honnors sera par vous raquise, Plains estes de vaillance. »
          
            Clarïons de Valdune de Buevon se parti; Au partir li dist Bueves : «
            Clarïons, je vous pri Que vous revenez tost, car nous remanrons ci
            Dusqu' adont que serons armé et fervesti. » - « Sire, dist Clarïons,
            n' i metrai lonc detri, Ne faites point de noise, mais soiiez coi
            taisi. » - « Amis, dist li dux Bueves, nous le ferons ainsi. »
            Clarïons a ces mos de laiens s' en issi; Ainçois que il revoie
            Buevon, Gerart ne Gui, Seront il moult de cuer dolent et esbahi. A
            la grant tour en vint, les huis de fer ouvri, Forment en anuia
            François quant l' ont choisi, Car d' estre laidengié cuident estre
            tout fi. Les mains orent loiies et les piés autressi, N' i ot
            couvertoir vair ne drap d' or ne sami, Linceus ne orilliers ne
            couche ne tapi, Mais viés estrain molu et puant et porri; Mal
            sambloit que ce fussent prince et conte marchi, Mais en bon gre le
            prennent pour Dieu qui ne menti Et pour sa douce mere de cui vint et
            nasqui. A tant es Clarïon, vers aus vint tout en mi, De Dieu les
            salua, si que tout l' ont oÿ : « Seignor, fait il a aus, oés que je
            vous di : Ce vous mande dux Bueves, fieus le conte Aimeri, Que le
            venés secorre s' ainc fustes si ami. » Lors lor conte l' afaire,
            conment l' ont establi Et conment l' amirans l' a dou sien dessaisi
            Et tolue sa terre, essillié et honni, Et conment li dux Bueves et il
            sont assenti. Quant François l' entendirent, moult furent esjoÿ.
            Clarïons desloia Joffroi et Navari Et Richier qui tenoit Boourges et
            Berri, Arcevesques en fu, fin cuer ot et hardi. Li uns desloie l'
            autre, errant sont sus sailli, Vers Dieu joingnent lor mains et li
            crient merci.
          
            «Hé, Dieus, ce dist chascuns, sire, je vous graci De ces bonnes
            nouveles.» Joiant furent François dedens la tour antie, Clarïon
            festiierent, ce n' oublierent mie, Baisiez et acolés fu de mainte
            partie. « Amis, ce dist Joffrois a la chiere hardie, Se nous
            fussiens armé, par Dieu le fill Marie, Ne seriiens repris mais de
            gent paiennie. » - « Seignor, dist Clarïons, or faites chiere lie,
            K' armeüres avrés a vostre conmandie. » Aprés lui les amaine a
            senestre partie; La avoit une chambre d' armeüres garnie, La ont
            trouvé haubers et hiaumes de Pavie, Maint escu, mainte targe, mainte
            espee fourbie; Clarïons les gardoit et ot en sa baillie. La veïssiez
            moult tost mainte broigne vestie Et mainte espee çaindre, mainte
            lance enpoignie, Et Clarïons meïsmes a la broigne vestie, Car il i
            bee bien faire chevalerie; La guerre as Sarrazins a pieça couvoitie.
            Noblement fu armez et nostre baronnie, Mais ainçois k' a Buevon
            tiengnent mais conpaignie Ara, se Dieus n' en pense, moult grant
            mestier d' aÿe, Ains que li jours apere. Ou point que li dux Bueves
            fu de prison getés Et que Clarïons fu d' aus partis et sevrés Pour
            delivrer no gent si com oÿ avés, Fu Bueves et Gerars moult forment
            adolés
          
            Pour ce que Clarïons estoit tant demorés. « Sire, ce dist Gerars, ja
            mais ne me creés, Se Clarïons ne s' est envers nous parjurés; S'
            avoec les charteriers eüst esté tués, C' eüst esté bien fait, mal en
            fui avisés. » - « Je ne croi pas, dist Bueves, que ce soit verités
            Que Clarïons nous ait traÿs et enganés, Espoir n' a pas trouvé
            toutes ses volentés. Vrais Dieus, et car fust ore chascuns de nous
            armés, Si nous venderiens chiers as paiens desfaés; Mieus vorroie
            morir k' estre renprisonnés. » - « Certes, ce dist Gerars, qu' il
            vaurroit mieus assés. » Guis regarde a senestre les les piés d' uns
            degrés, Voit un huisset petit qui estoit desserrés; Tost et
            apertement est Guis dedens entrés, Un hauberc i trouva et deus
            hiaumes gemés Et un espiel qui ert trenchans et acerés Et une bonne
            espee et deus escus listés Et un baston de fer qui ert gros et
            quarrés; De Guion en fu moult Damedieus aorés, Lors a dit a son pere
            : « Biau sire, avant venés, J' ai trouvé armeüres, tost vous en
            adoubés. » Quant Bueves l' entendi, tost fu resvigorés, Ne fust mie
            si liés pour l' or de deus cités. Bien beent que par aus soit mains
            grans cops donnés, Ains que paien les aient pris et enchaiennés. Or
            les consaut li sires qui en crois fu penés! De Buevon fu moult tost
            li haubers endossés, Le baston prent de fer, ne s' est pas arrestés;
            Gerars prent quant ses peres en ot pris tout son ses, Et Guielins
            aussi, chascuns s' est adoubés; Leur armeüres partent ainsi com vous
            oés, Chascuns en prent sa part, es les vous arreés. Devant le jour
            estoit uns Sarrazins levés, Pour aler a Nerbonne doit estre
            acheminés, De lui i devoit estre uns messages portés. La clarté a
            choisie, cele part est tornés, Les charteriers trouva mors et
            escervelés,
          
            Bien voit que de la chartre est Bueves eschapés; Lors s' en refuit
            arriere aussi conme dervés, Droit au lit l' amirant en vient tous
            esfreés, Ces nouveles li conte. L' amirans sailli sus quant le mes
            escouta, Des nouveles qu' il ot forment s' esmerveilla; Sa gent fait
            esveillier, moult forment se hasta, Sa loi jure que tous les prisons
            pendera Ne mais renprisonnés uns tous seuls n' en sera. Grans tortis
            fist esprendre, ainsi le conmanda, A trente Sarrazins vers la
            chartre s' en va. Bueves les voit venir, Damedieu reclama : « Je
            croi que Clarïons, fait il, traÿs nous a; Je ferrai le premier, par
            Dieu qui tout forma. » A ses enfans a dit : « Seignor, or i parra
            Conment chascuns de vous au besoing le fera. » - « Honnis soit, dist
            Gerars, qui point s' esmaiera Et qui a ces paiens moult chier ne se
            vendra; Que Dieus gre nous en sache quant li tans en venra. » A tant
            es l' amirant qui Buevon escria : « Fils a putain, fait il, moult
            mal vous conseilla Qui fors de la prison a issir vous loa. » L'
            amirans traist l' espee, mais Bueves s' avança, Le baston de fer
            hauce que ses fieus li donna, Si en fiert l' amirant que mort le
            trebucha; Paien prirent a braire quant l' amirans versa Si que tous
            li chastiaus forment en ressonna. Les trois barons assaillent, moult
            grant hustin y a; Com lyons se desfendent, chascuns bien se prouva.
            Clarïons ot la noise, nos François apela. « Bueves est assaillis,
            fait il, or verrons ja Qui plus hardïement le bon duc secorra. » - «
            Amis, dient François, pour Dieu, menés nous la, Car trop demoré
            sonmes. »
          
            Devant l' uis de la chartre fu la noise moult grant, Les trois
            barons assaillent li cuivert mescreant, Mais il se desfendoient com
            chevalier vaillant; Maint en i getent mort a la terre sanglant, Mais
            tant i assambloient de la gent Tervagant K' eschaper ne peüssent,
            par le mien escïant, Se ne fust Clarïons qui i vint acorant. Il et
            tout no François, armé a lor talant, Sarrazins assaillirent et
            derriere et devant, Desarmés les trouverent, ce lor va bien parant,
            Car d' aus trestous ne furent fors que doi eschapant Qui par derrier
            les autres s' en sont torné fuiant; L' un apele on Corsolt et l'
            autre Malquidant, Les degrés avalerent, ne les vont pas contant,
            Venu sont en la vile, haut se vont escriant : « As armes, Sarrazins!
            K' alés vous atendant? Eschapé sont François, ja ont mort l' amirant
            Et son frere et son fill et tout le remanant; Mors i fust li dux
            Bueves et il et si enfant, Car tous seuls les trouvames aprés l'
            aube aparant, Ne fust ne sai quel gent qui i vint acorant; Desarmés
            nous trouverent, bien i fu parissant, Tout ont mis a l' espee li
            cuivert souduiant, Ce ne sont mie gent ainçois sont mal tirant,
            Chascuns a bon hauberc et bon elme luisant Et escu et espiel et
            espee trenchant. » Quant Sarrazin l' entendent, moult se vont
            esmaiant; Chascuns corut as armes, forment se vont hastant, Vers le
            chastel se traient d' assaillir desirant, Et François vont les pons
            a chaiennes levant Et portes et postis et fenestres fremant, Puis
            montent as creteaus de la tour bien seant; N' i a celui d' aus tous
            ne face bon samblant De sa vie desfendre.
          
            Corsols de Tabarie et Malquidans ses niés Font si grant duel qu' il
            samble chascuns soit enragiés; Moult hasteement fu chascuns
            apareilliés, Mains Sarrazins i fu armés et haubregiés; Vers la grant
            tour se traient, moult fu chascuns iriés Pour l' amirant qui ert
            ocis et detrenchiés. Mainte fenestre i fu et mains huis encharchiés,
            Maint escu, mainte targe enbracier veïssiés, Maint martel et maint
            pic de fer bien afaitiés; A l' aprochier des murs i fu mains dars
            lanciés, Mainte saiete traite, mains quarriaus descochiés; Cil
            dedens se deffendent de lances et d' espiés, De cailleus et de
            pierres et de pieus aguisiés; De ceaus defors fu moult Clarïons
            laidengiés Et traÿtres clamés, lerres et forjugiés, A pendre ou a
            ardoir fu forment maneciés. Ou plus perilleus lieu, tout de fi le
            sachiés, S' estoit Clarïons mis conme vassaus prisiés, Ne se tint
            pas derrier pour paour enbuschiés, « Valdune » lor escrie, de bien
            faire haitiés. « Seignor François, fait-il, pas ne vous esmaiés Que
            vous en ceste tour pris a force soiés; Se vous vous teniés quoi ne
            ne vous deffendiés, N' en seroit en un mois uns quarriaus eslochiés,
            K' a fer et a plonc fu l' uns sor l' autre assegiés. La tours est
            forte et bonne, ja de ce ne soigniés, Mais pensons de confondre ces
            cuivers renoiiés : Ains que li tiers jours passe, n' en estordera
            piés. » - « Amis, dist li dux Bueves, bien estes ensaigniés Et de
            haute prouece duis et parafaitiés. Damedieus vous garisse, qui en
            crois fu dreciés, Car moult nous alast mal, se vous seus ne fussiés;
            Plains estes de prouece. »
          
            Moult fu grande la noise et li cri haut levé; Trop aigrement
            assaillent li cuivert desfaé Et François se desfendent com vassal
            aduré. « Seignor, dist Clarïons, savez que j' ai visé? Prenons ces
            Sarrazins qui ci gisent tué, Tuit soient la defors par les cretiaus
            geté, Abaubi en seront paien et adolé. » - « Amis, dient François, a
            vostre volenté. » Clarïons saut avant, n' i a plus demoré, L'
            amirant a saisi, qui l' ot desireté, Ce fu li premerains qu' il ont
            aval rué; De tous les Sarrazins n' i ot un oublié, Tous les getent
            aval, bien s' en sont delivré, D' un mort paien abatent deus autres
            ou fossé. Quant Sarrazin le virent, moult furent esfreé, Il se
            traisent arriere un arpent mesuré, L' assaut guerpissent tout, plus
            n' i sont arresté; Dou point dou jour avoit dusqu' a tierce duré.
            Clarïons des cretiaus lor a haut escrié Que bien deüssent estre si
            home et si privé, Car a tort l' en avoient forjugié et osté, Que
            faire ne deüssent. Sarrazin ont moult bien la parole escoutee Que
            Clarïons lor dist desor la tour quarree. « A ! leres, dist Corsols,
            tu as ta loi faussee, La gens crestïenne est par toi desprisonnée,
            L' amirant ont ocis et sa gent decoupee, Plus de cinquante en ont
            dou cors la vie ostee, Ton seignor as traÿ, ce est chose prouvee,
            Saches tu en seras pendus gueule baee Et Bueves et li autre, tele
            iert lor destinee. »
          
            Clarïons l' entendi, s' a la teste crollee. « Corsolt, fait il,
            plains estes d' orgueil et de posnee. Ains k' aiés ceste tour par
            force conquestee, I avra mainte teste des vos ensanglentee; Li
            chastiaus est garnis plus que pour une annee De fourment et d'
            avaine, de vin, de char salee, D' armes et de chevaus et de gent
            naturee. La nouvele en ira en France la loee Que si faite gens est
            en Barbastre enserree; Secorre nous venront a mainte teste armee,
            Dusqu' adont ne sera la porte desfermee, Se vous par vostre force ne
            conquerés l' entree. » Puis a dit a Buevon basset a recelee : «
            Sire, par cel seignor qui fist ciel et rousee, Nous lor corronmes
            sus ains demain l' ajornee; Kancque nous trouverons sera mis a l'
            espee Et conquerrons Barbastre. » Clarïons de Valdune a tres bien
            entendu Les felons mos Corsolt, mais pou l' en a chalu, Car a autre
            besoigne a moult son cuer tendu, C' est conment paien fussent honni
            et confondu. A lor ostels repairent li cuivert mescreü, Si tres
            grant duel demainent onques si grans ne fu, Pour ce que l' amirant,
            lor seignor, ont perdu; Souvent en ont juré Mahonmet et Cahu K' a
            ceaus qui ce ont fait sera moult chier vendu; A Clarïon prometent d'
            estre premiers pendu. François sont ou chastel, Dieu rendent maint
            salu; C' est drois, que bien lor est a ce besoing cheü. A lor
            volenté ont et mengié et beü; Clarïon ont souvent acolé et tenu, N'
            i a un seul n' en face son ami et son dru. Richiers qui moult estoit
            preus et plains de vertu
          
            - En lui ot arcevesque de prouece esleü � Cil dist a Clarïon si que
            tout l' ont oü Qu' il le baptisera en l' onnour de Jhesu, Se Dieus
            li donne vie, ains le tierch jor venu. Clarïons l' ot, de joie a le
            cuer esmeü, A genouls l' en mercie que plusour l' ont veü; De toutes
            pars i sont li baron acoru, Clarïon releverent. De cuer ot Clarïons
            la parole entendue Que Richiers l' arcevesques li ot amenteüe,
            Baptesme li promet, s' en a grant joie eüe; Lors a au duc Buevon une
            raison meüe : « Sire, se ma raisons, fait il, estoit creüe, Hui mais
            seroit no gens toute coie tenue Dusqu' a tant que demain seroit l'
            aube aparue, Mais adont soit tres bien armee et fervestue; Cil la
            fors ne nous doutent vaillant une cegüe Et par ce iert lor gens
            honnie et deceüe. Bien matin soit no gens fors dou chastel issue, S'
            ocirons par la vile cele gent mescreüe, Car s' atendïons tant que
            lor gent fust venue, Que la nouvele eüssent cil dou pays seüe, En
            pou d' eure seroit tost lor force creüe. La vile est moult petite,
            n' i a c' une grant rue, Mais bonne gent sont d' armes, de prouece
            esleüe, Ne n' a plus riche lieu de lui desouz la nue. De riens ne
            pueent estre lor gens si esperdue K' assailli soient bien de
            premiere venue Et que on tout a fait fenmes et enfans tue; Se ainsi
            le faisons, si soit m' ame absolue, La vile conquerrons, Dieu avons
            en ayüe Et la Virge Marie.
          
            Moult fu Clarïons sages et de bon escïent, Biaus et poissans de cors
            et plains de hardement; Buevon et ses enfans amoit moult durement Et
            Richier l' arcevesque et toute l' autre gent, Ce lor a bien moustré
            a ce conmencement. Ce jour se reposerent et la nuit ensement; Un poi
            devant le jour sont armé richement, Chevaus et armeüres orent a lor
            talent, K' ens ou chastel avoit chevaus quatorze et cent; Car l'
            amirans avoit en son proposement K' a l' amustant de Cordes en
            feroit un present, Au siege de Nerbonne assés hasteement Les devoit
            envoiier, mais il va autrement : Tel gent en sont saisi, par le mien
            escïent, Qui pas ne les rendroient por lor pesant d' argent. Armé
            furent François et monté noblement. « Seignor, dist Clarïons, venez
            seürement, Vous orrés ja grant noise et grant glatissement; Bien
            gardés que pour ce n' aiés esfroiement, Mais pensés d' aus grever et
            d' ocire aigrement. » - « Clarïons, dist dux Bueves, sachiés
            certainement, Faites la porte ouvrir, car ce conmandement Cuidons
            nous tres bien faire, se Dieus le nous consent. » La porte
            desfermerent tost et isnelement Et le pont avalerent en pais et
            coiement. Une autre issue avoit vers les chans voirement, Par ou li
            amirans aloit jouer souvent En bois et en rivieres en son
            deduisement; A cel les ont paien fait lor enbuschement Que François
            ne s' en fussent fouï embleement, Au les devers la vile ne gaitoient
            noient. François passent le pont en pais et sagement, Damedieus les
            ramaint en pais a sauvement! En la vile s' embatent tost et
            apertement, Fier sont et volentriu et plain d' apensement; Rien n'
            encontrent ne soit mis a destruiement,
          
            D' onmes, d' enfans, de fenmes font grant lapidement, Huis et
            fenestres brisent, moult i ot grant torment. Que vous feroie je de
            ce lonc parlement? De toutes pars se metent a desconfisement, Par la
            porte s' en fuient maintre conmunaument, Maint en i laissent mort,
            maint navré, maint sanglent; A Clarïon en vienent plusor a
            sauvement, Des meillors de la vile, ainsi com je l' entent. « Sire,
            font il, merci vous prions humblement, Vostre home devons estre et
            de vo tenement. » De ce ne vous ferai plus nul alongnement, Clarïons
            les reçut de cuer entirement, Barbastre ont gaaignie. Entour la
            Saint Jehan, ne quier que vous en mente, Que cil oiseillon metent a
            chanter lor entente, Fu conquise Barbastre, la vile bele et gente;
            N' avoit bourc ne chastel plus fort dusk' a Octrente: Qui ens est,
            n' est raisons que d' assaut s' espoënte, K' assaus n' i puet grever
            une fueille de mente. Paien s' en vont fuiant, moult i ot grant
            tormente, Par chans, par bois, par pres, ça dis, ça vint, ça trente,
            Il ne demandent gaires ne adrece ne sente. Corsols s' en fuit moult
            tost, n' i fait pas longue atente, Sor un cheval si bon qu' il por
            courre n' alente; En un jardin s' arreste ou ot mainte bele ente, D'
            ire et de maltalent ot la chiere sullente; Forment regarde arriere,
            durement se gaimente, Dou grant duel qu' il demaine sus son arçon s'
            adente. « Ha! Clarïon, fait-il, point nous as com tarente; A ceste
            Saint Jehan nous as paié grief rente, Par quoi sonmes traÿ, Mahonmés
            te cravente! La gent sarrazinoise as fait triste et dolente, Car par
            toi i a mort mainte bele jouvente; Parmi Barbastre en gisent maint a
            chiere dolente
          
            Qui ja mais ne verront cousine ne parente. As crestïens mesis ton
            droit seignor a vente, Guerredon t' en envoit cil par cui pluet et
            vente! A l' amustant de Cordes le vois dire en sa tente Au siege de
            Nerbonne, drois est k' a ce m' assente; Ce sera bien raisons k' au
            cuer li destalente A oÿr tes nouveles. Corsols s' en va moult tost a
            coite d' esperons Vers le siege a Nerbonne, pour voir le vous
            disons, A l' amustant de Cordes, qui est fiers com lions; Quant sara
            que dux Bueves, qui estoit ses prisons, Et li autre François et li
            preus Clarïons Ont conquise Barbastre, pensis iert et enbrons. De
            Corsolt ci endroit a parler vous lairons, Quant tans et lieus en
            iert, moult tost i revenrons. Ce jour fu en Barbastre grans li
            occisïons, Franc n' i espargnent fenmes, viellars ne enfançons.
            Clarïons de Valdune n' i fist arrestisons, Ceaus qui se sont rendu a
            maintenant semons Que d' aus soit relenquis Tervagans et Mahons. «
            Seignor, fait il a aus, ne le vous celerons, Savez quel parteüre ici
            vous partirons? Ou vous croirés en Dieu ou nous vous ocirons. » A ce
            mot se sont mis paien a genoillons. « Sire, font il, merci, nous
            nous baptiserons Et sachiez vraiement quant baptisié serons Que bien
            et loiaument tousjours vous aiderons; Vous estes nos drois sires,
            bien faire le devons, A tort vous guerpesimes, drois est quel
            comparons, Moult grant mesfait feïsmes, tres bien le connoissons, De
            ce mesfait, biau sire, la merci vous prions. » Quant Clarïons l'
            entent, plus joians ne fu hons; Lor mesfait lor pardonne.
          
            Quant Barbastre ont conquise François, moult en sont lié. Lor afaire
            ont tres bien et bel apareillié, Conme cil qui de guerre sont duit
            et afaitié; Li pont sont relevé, li postich verroillié. Clarïons de
            Valdune a Buevon araisnié; « Sire, fait il a lui, bien nous a Dieus
            aidié, Moult mieus que ne cuidiés avonmes esploitié, Pris avons
            maint paien de prouece prisié, A moi se sont rendu et m' ont pour
            Dieu priié Que d' aus aie manaie et merci et pitié, En l' onnour de
            Dieu vuelent tuit estre baptisié. » Quant François l' entendirent,
            Dieu en ont graciié; Richiers li arcevesques de joie a lermoiié, L'
            afaire a pris en cure et si l' a encharchié K' ainc le tierch jour
            ot si son afaire apointié Que tous les baptisa, de ce ne soit
            cuidié. Clarïon de Valdune n' ont point son non changié, Car il le
            veut ainsi et il l' ont otriié, Et chascuns de son non s' est tenus
            a paiié; Cil furent de bone heure a no gent acointié, Loiaument se
            maintinrent c' onques n' i ot trechié. Par lor prouece furent puis
            maint escu percié Et maint elme enbarré, maint hauberc desmaillié,
            Maint Sarrazin navré, maint mort et maint blecié; A nostre gent
            porterent foi et grant amistié, Loiaument se maintinrent. Clarïons
            de Valdune c' on dut moult honnorer Prist moult Dieu et sa mere et
            ses sains a loer Quant vit ceaus de Barbastre en fons regenerer;
            Cent ou plus s' en i firent baptisier et lever, Ceaus qui faire nel
            vorrent fist on les chiés couper.
          
            Aprés prist Clarïons Buevon a apeler Et les autres François k'
            entour lui vit ester, En la mahonmerie les a pris a mener; N' avoit
            plus riche lieu deça ne dela mer : Qui la façon dou lieu vorroit
            bien deviser, El plus lonc jour d' esté i avroit que viser. N'
            estoit pas grans li lieus, ç' ai oÿ raconter; Mahons ert d' or
            massis c' on ot fait afiner, Maint kamahieu i ot qui moult fist a
            amer Et maint riche rubi qui reflamboie cler Et tant d' autre
            richoise c' on nel porroit esmer. Dist Richiers l' arcevesques : «
            Foi que doi Dieu porter, De ce lieu esgarder se puet on deporter; Ci
            endroit vorrai Dieu servir et honnorer, Messe, vespres, matines
            souvent dire et chanter En l' onnour de Jhesu qui tout a a sauver. »
            « Sire, dist Clarïons, or vous fist Dieus parler; Mahom et Tervagant
            ferons de ci oster, L' or et les riches pierres feronmes bien
            garder, Si les ferons a ceaus baillier et delivrer Qui saront des
            espees les ruistes coups donner Et bien pour Dieu vorront lor cors
            abandonner Sor la gent sarrazine. » Clarïons, en cui n' ot nule
            pensee amere, Fu de la nostre gent maistres et ordenere; N' ert
            orgueilleus ne fel ne estous ne genglere, Mais sages et courtois, n'
            ert ne faus ne guilere, Chascuns l' onneure et aime aussi conme son
            frere. « Ha! Dieus, dist li dux Bueves, vrais rois, vrais
            gouvernere, Car seüst ore en France Looÿs l' emperere Conment nous
            sonmes ci et par quele matere, Conment l' amustans vint coiement
            conme lere
          
            A Nerbonne a la feste conte Aimeri mon pere, Ou pour adouber Gui et
            Gerart venus ere; Se le seüst aussi dame Ermengars ma mere, De metre
            en moi secourre ne seroit pas avere. Dieus qui de tous biens est li
            vrais guerredonnere Soit en cors et en ame, s' il li plaist, d' aus
            sauvere Et doinst k' encor les voie! » François sont en Barbastre,
            le chastel seignori, Forment gracient Dieu qui onques ne menti De ce
            que paien ont Mahonmet relenqui Et que baptisié furent, si com avez
            oÿ; Mais d' aus vous laisserons ore a parler ici, De Corsolt vous
            dirons qui ot le cuer mari Pour ce que par François sont paien
            desconfi; Les nouveles en porte l' amustant sans detri Au siege de
            Nerbonne, par verté le vous di. Tant ot esperonné le destrier arrabi
            K' en l' ost as Sarrazins entra par un lundi; Devant le maistre tre
            l' amustant descendi, Moult s' en esmerveillierent paien quant l'
            ont choisi. Corsols entre en la tente qui estoit de sami, L'
            amustant salua et l' amirant aussi, Si haut dist ses nouveles que
            chascuns l' entendi. « Amirans, fait il, sire, moult mal sonmes
            bailli : Clarïons de Valdune a vostre oncle traÿ, Dedenz Barbastre
            l' ont li crestïen murdri, Que vous li envoiastes en sa prison par
            mi; La vile ont gaaignie et le chastel saisi, Maint paien i sont
            mort et maint s' en sont fuï. » Tout l' afaire lor conte, rien n' i
            met en oubli. Quant paien l' entendirent, tout furent abaubi; «
            Corsolt, dist l' amirans, mauvais conseil creÿ Quant François furent
            pris que je ne les pendi. Mais par cel saint Mahom cui je aour et
            pri
          
            Ce siege guerpirai, plus ne remanrai ci; Vers Barbastre en irons
            demain ou merkedi, Vengier vueil l' amirant, mon oncle et mon ami.
            Bueves et si enfant seront ars et bruï, Clarïons et li autre pendu
            ou enfouï, Puis revenrons arriere en la terre Aymeri; Quant l'
            averons conquise, s' irons seur Loëy En la terre de France. » Quant
            l' amustans de Cordres ot la nouvele oÿe Que li amirans ot ainsi
            perdu la vie Et perdue ert Barbastre la cités seignorie, Tel duel en
            a k' a pou que il ne s' en marvie; D' ire et de maltalent ses dieus
            jure et afie Que Nerbonne sera maintenant assaillie. Aprés ce fu
            moult tost toute l' ost estormie Et la gens tormentee et de cuer
            abaubie; Mains cheveus i ot trais, mainte barbe sachie Pour les
            pesmes nouveles Corsolt de Tabarie. As armes sont coru cele gent
            paiennie, Car moult heent de cuer la françoise lignie; Or la paront
            il si malement enhaÿe Souvent en ont juré que ne remanra mie Que
            ceste traÿson ne soit griement vengie. La veïssiez moult tost mainte
            targe embracie, Maint escu et maint hiaume ou li ors reflambie Et
            maint paien qui ot d' assaillir grant envie; Vers la vile se
            traient, Damedieus les maudie! François ont perceü moult tost leur
            aatie, As cretiaus et as portes fu lor voie acueille Com gens qui
            ert de guerre bien duite et afaitie. Aymeris en jura le cors sainte
            Marie K' a cest assaut vorra faire chevalerie,
          
            De Nerbonne istera, ou soit seins ou folie, Savoir se porroit estre
            la mors Buevon vengie Et Gerart et Guion et l' autre baronnie; Bien
            s' i est acordee Ermengars de Pavie, Guillaumes et li autre, n' i a
            cel ne l' otrie De la gent de Nerbonne. Droit ens ou point d' esté
            que pre sont plus herbu, K' oiseillon chantent cler parmi maint gaut
            fueillu, Furent moult Sarrazin d' assaillir esmeü Nostre gent
            crestïenne qui a Nerbonne fu. Maint arc, mainte arbaleste i veïssiez
            tendu, Maint escu, mainte targe et maint dar esmolu, Mainte pierre
            geter et maint caillieu cornu. Aigrement les assaillent li cuvert
            mescreü, As engiens et as fondes getoient grejois fu; Cil dedens se
            desfendent com gent de grant vertu, Saietes lor descochent et maint
            quarrel agu; N' i forfirent paien la monte d' un festu, Nonpourquant
            dusk' au vespre ont l' assaut maintenu; Quant voient que l' assaus
            ne lor a riens valu, Arriere s' en retornent dolent et irascu, Li
            auquant d' assaillir sont las et recreü. Quant li Nerbonnois orent
            lor retor perceü, Aymeris et Guillaumes n' i sont plus arrestu;
            Appareillié estoient li bon destrier crenu, Bien sot chascuns l'
            entree, s' en erent pourveü. Si tost com monté furent, des portes
            sont issu, Li premerain choisi furent seure coru. Maint Sarrazin i
            ot a ce poindre abatu, Mainte targe i ot frainte et percié maint
            escu, Maint hauberc desmaillié, maint clavain derrompu, Maint cuvert
            Sarrazin parmi le cors feru. Parmi l' ost des paiens font grant
            noise et grant hu, « Mahonmet, font il, sire, bien nous est avenu
          
            Puisque Nerbonnois sont dusk' a no gent venu. » Tost furent vers no
            gent li plusour acoru; La ot le jour maint coup donné et receü, As
            brans d' acier i ot maint cervel espandu Aval la praerie. Quant l'
            amustans de Cordres a nostre gent veüe Qui aprés l' assaillir fu de
            Nerbonne issue, Il et li amirant en ont grant joie eüe; Chascuns
            point le cheval, des esperons l' argüe, Moult par i ot grant route
            de la gent mescreüe; Desi que a l' estour n' i ot resne tenue. De no
            gent fu la lor fierement receüe; Guillaumes tint Joiouse en son
            poing toute nue, Cui il consiut a coup, merveille est s' il nel tue,
            Car de vengier Buevon, son frere, s' esvertue; Maint Sarrazin le
            jour a la vie tolue, La ou torne li quens, trestous li rens remue,
            Si le fuient paien com gierfaut fait la grue. Ki veïst Aymeri a la
            barbe chenue Et la gent de Nerbonne conment chascuns s' ayüe! As
            brans d' acier i ot mainte brongne rompue, Maint hiaume descerclé,
            mainte targe fendue Et maint paien geté sanglent sor l' erbe drue.
            Hardïement s' i est nostre gent maintenue, Mais de toutes pars fu
            gent paienne acorue; Aymeris de Nerbonne voit la descouvenue Que
            trop par i avoit de la gent mescreüe; Quant Guillaumes et il ont l'
            uevre aperceüe, Desfendant se retraient.
          
            Au retraire des nostres fu grans li fereïs Et il estours morteus et
            fiers li chapleïs. Guillaumes tint le bran, qui estoit mal fourbis,
            Car tous estoit sanglens de couper poins et pis; L' escu tint
            enbracié com chevaliers de pris, Ou ot maint fer de lance en
            pluseurs lieus assis. A son destre costé fu li quens Aymeris; Torné
            ont lor visages devers lor anemis, Sagement se retraient com gent d'
            armes apris, Si samble que il aient lor gent en garde pris Conme li
            pastour font pour les leus lor brebis; Fierement se desfendent
            contre lor anemis, Au parentrer des lices fu grans li poigneïs. Vers
            l' amustant de Cordres est Guillaumes guenchis, Ki un poi les
            pressoit trop, ce li ert avis, Et Guillaumes le fiert, com aigres d'
            ire espris, Amont deseur son hiaume qui a or fu brunis; Se ne fust
            li fors cercles qui durs ert et massis, Cil ne chalengast mais les
            honnors de Paris; Nonpourquant fu del coup si forment estourdis Que
            dou cheval a terre chaÿ tous esbahis. Cil coups a nostre gent
            durement esbaudis; Dient paien : « Guillaumes est uns drois
            antecris, N' est hom ne deüst estre de ses cops desconfis, Mahonmés
            le confonde, li sires poëstis! » A l' amustant rescorre fu grans li
            fereïs, A cheval le remisent la gent de son pays; Devant la maistre
            barre ot grant noise et grans cris, Car Sarrazin lor lancent espiels
            et dars fourbis. Cil de Nerbonne keurent as murs de marbre bis, As
            portes et as tours est chascuns revertis, D' aidier lor bon seignor
            fu chascuns talentis; Maint quarrel descochierent, de ce soiés tous
            fis, Et plenté de saietes as ars turquois faitis
          
            Si que mains Sarrazins en fu moult abaubis; Ensus des barbacanes
            sont a force remis, Arriere se retraient, car l' enchaus est
            faillis. Aymeris en Nerbonne fu moult bien recueillis; Contre aus
            vint Ermengars, la contesse gentis, Au col son fill Guillaume a
            andeus ses bras mis : « Bien soiés vous venus, fait ele, sire fis,
            De tres haute prouece estes li vrais rubis, L' eure soit beneoite
            que en mes flans gesis; De no gent ne fust hui eschapés nesuns vis,
            Ne fust la grans valours qui en vous maint tousdis Et adés
            monteploie. » Grant joie ot Ermengars, la dame de franchise, Quant
            nostre gens se fu en Nerbonne remise, Que n' i orent perdu vaillant
            une cerise; Damedieu en gracie et le cors saint Denise. A leur
            tentes repaire cele gens mal aprise, Qui Dieu ne vuelent croire ne
            Foi ne Sainte Eglise; Bien quidierent Nerbonne par force avoir
            conquise, Mais Nerbonnois les ont receüs en tel guise Que bien lor
            doit sambler k' en aus n' a coardise. Li amustans en jure sa loi qu'
            il aime et prise Que l' endemain matin, tele est sa conmandise,
            Iront droit a Barbastre qui siet seur roche bise; La vile sera si de
            toutes pars assise Ja mais n' en partira, ce dist, si l' ara prise;
            Moult manace Buevon et la gent Conmarchise Que mar ont l' amirant
            mort et sa gent ocise, Ja mais ne puist il faire a Mahonmet servise
            S' il n' en prent grief venjance.
          
            Cele nuit deslogierent li cuvert desfaé Et l' endemain matin furent
            si arreé Que assez tempre furent matin acheminé. Quant Nerbonnois se
            sont de ce garde donné, Moult s' en esmerveillierent et moult en ont
            parlé. « Ha! Dieus, dist Ermengars, rois plains d' umilité, Mais ne
            verrai Buevon, mon fill au cuer sené, Ne Gerart mon neveu, ne Guion
            le mainsné, Navari de Toulouse ne Huon l' alosé, Ne Joffroi l'
            Angevin, le chevalier menbré, Renaut de Montarmier ne tout l' autre
            barné. Lasse! ne sai s' il sont mort ou enprisonné. Certes quant moi
            remenbre de lor tres grant bonté Et de leur vasselage et de leur
            loiauté, C' est merveilles que n' ai de duel le cuer crevé. » A ce
            mot chiet pasmee sor le marbre listé. Quant vint de pasmoison, s' a
            un souzpir geté; Aymeris la redrece, qui en ot grant pité, De duel
            et de mesaise li sont li oeil lermé. Quant Guillaumes le voit, pres
            n' a le sens dervé : « Sire, ce dist Guillaumes, n' i ait duel
            demené! Tousjours avés eü cuer plain de seürté, Vostre grant fait
            sont si seur paien esprouvé Qu' il n' a meillor de vous en la
            crestïenté. Se vostre gent sont mort et a lor fin alé, N' en faites
            nul samblant, ce seroit lascheté, Car puisqu' il plaist a Dieu, on
            le doit prendre en gre, Car quant il li plaira, tost iert
            guerredonné Et seront vostre duel en grant joie mué. Ne sai ou paien
            vont ne qu' il ont enpensé, Mais foi que doi Jhesu, le roi de
            majesté, Je les convoierai au bran d' acier letré. » Quant Aymeris
            l' entent, Guillaume a regardé : « Biaus fieus, ce dist li quens,
            faites vo volenté, Je m' acort que fait soit ce k' avez devisé. »
            Trestout cil de Nerbonne s' i sont bien acordé;
          
            Armé sont, tantost furent li cheval apresté, Puis montent, si s' en
            issent de la bonne cité. Les chevaus esperonnent, plain d' ire et de
            fierté, Devant trestous les autres Guillaume l' aduré; Bien li sist
            sor la hanche Joiouse au pon doré, L' escu tint en chantel, el poing
            l' espiel plané; Lez lui fu Aymeris droit au destre costé, Damedieus
            les conduise par sa douce amisté! Sarrazin les choisirent venir
            parmi le pre; C' estoit l' arriere garde, cui Dieus doinst mal dahé,
            De la gent sarrazine. Nostre François chevauchent conme gent
            apensee, Les grans galos sor frain, d' encoste une valee; Moult fist
            biau tans et quoi a cele matinee. L' arriere garde fu cel jour
            Corsolt livree; Quant nostre gent choisi, s' a sa resne tiree, Sa
            bataille retraist, sa gent a ordenee, Car bien set vraiement qu' il
            aront la mellee. A tant es vous François poignant de randonnee, A l'
            abaissier des lances ont « Nerbonne » escriee, A l' assambler i ot
            grant noise et grant huee, La ot maint escu fraint, mainte targe
            troee Et mainte grosse lance par pieces tronçonnee, Maint cheval
            estraier corant parmi la pree, De quoi li seignor gisent sanglent
            gueule baee. Celui jour a Guillaumes bien Joiouse esprouvee, Que
            maint paien en a l' ame dou cors sevree, Des mors et des navrés fu
            l' erbe ensanglentee. A tant es vous Corsolt poignant de randonnee,
            Moult fu preus Sarrazins de tres grant renonmee; La targe ot
            enbracie et tint l' anste levee, A un fer moult trenchant dont l'
            alemele ert lee,
          
            Si fiert un Nerbonnois sor la targe listee Que il li a fendue et la
            brongne faussee Si k' a cel coup li est l' ame dou cors sevree; «
            Tabarie » escria au fuer de sa contree. Quant Guillaumes le voit,
            Joiouse a haut levee, Corsolt feri sor l' iaume a la cercle doree,
            Ne l' atainst pas a coup car l' espee est tornee, Si tres radement
            est jus dou hiaume avalee K' au cheval a la teste en deus moitiés
            coupee, Tout abat en un mont seur l' erbe defoulee. A lui rescorre
            poignent cele gent desfaee, La ot maint cop feru et de lance et d'
            espee; La bataille Corsolt n' i eüst ja duree, Ja fust l' arriere
            garde toute desbaretee, Mais l' amirans d' Espaigne ot sa gent
            retornee; Uns Sarrazins li ot l' uevre dite et contee Que la gens
            Nerbonnoise est as lor assamblee Et que l' arriere garde estoit trop
            forsmenee, Et pour ce acoroient sans nul point d' arrestee Plus de
            dis mil paien, chascun la teste armee; Mainte ensaigne i avoit au
            vent desvolepee, A l' estour sont venu conme gent aïree, De nostre
            gent grever aigre et entalentee; Damedieus les confonde! Quant
            nostre François virent l' amirant aprochier Et Sarrazins par flotes
            venir et desrochier, Bien voient qu' il n' ont pas gent pour aus
            damagier. Aymeris, qui moult fu sages de cel mestier, Mist un cor a
            sa bouche pour sa gent raliier; Entour lui se rassamblent li baron
            chevalier. Aymeris et Guillaumes font lor gent chevauchier, Vers
            Nerbonne repairent, Dieus les gart d' encombrier!
          
            Maint Sarrazin i laissent mort sanglent en l' erbier. Qui les veïst
            retraire bel et sans esmaier, Bien deïst que ce fust gent c' on
            deüst prisier. Sarrazin ne les osent de trop pres enchaucier,
            Corsolt ont remonté seur un corant destrier, Les navrés font bender
            et les plaies liier Et les mors enporter, nes i vorrent laissier,
            Aprés l' ost l' amustant s' en vont sans detriier. Quant li amustans
            sot le mortel encombrier Que François li ont fait, prist s' en a
            corroucier. « Par Mahonmet, fait il, cui j' aim de cuer entier, Mar
            i vint Aymeris hui ma gent convoiier, Lui et tout son lignage ferai
            je essillier, Buevon et ses enfans ferai les chiés trenchier, Puis
            revenrai arriere Nerbonne rasegier; Si me vueille Mahons a mes
            besoins aidier, Ja mais n' en partirai s' arai fait trebuchier Tours
            et portes et murs contreval le rochier; Aymeri de Nerbonne ferai vif
            escorchier Et Ermengart sa fenme les mameles trenchier; Et se je
            tieng Guillaume, bien sache sans cuidier, Que de lui ne prendroie ne
            argent ne or mier; C' est uns hom que paien doivent moult
            ressoignier, Contre ses coups ne vaut armeüre un denier; A ce siege
            a ma gent souvent fait traveillier, Souvent nous est venus Nerbonne
            chalengier; Par Mahom, se je vif, moult m' en cuit bien vengier,
            Mahonmés le confonde qui tout a a baillier, Fait nous a maint
            damage. » Li jours fu biaus et clers, sans vent et sans pourriere;
            Vers Barbastre se traient cele gens aversiere, Damedieus les
            confonde et l' apostles saint Piere! Moult menacent Buevon a la
            hardie chiere Et ses enfans en cui n' a pensee laniere;
          
            Li plusour d' aus les jugent a boulir en chaudiere, Pour ce que ce
            est mors d' angoisseuse maniere; Aucun dient qu' il soient traÿné
            par bruiere Tant que d' aus ne remaigne nesune piece entiere. Mais
            ains verront des lor Sarrazin mainte biere Et verront despaner
            mainte brongne doubliere, Maint bouel traÿner parmi la sablonniere
            Qu' il aient de Barbastre prise la tour premiere, Se Dieus sauve
            Buevon et sa gent qu' il ot chiere. Aymeris et Guillaumes sont
            retorné arriere, N' est raisons que plus sivent cele gent
            pautonniere; Et Sarrazin les laissent a petit de priiere, Car plus
            les redoutoient ne fait lievres levriere Quant le va ataignant par
            la crupe derriere. Pour voir vous puis jurer, n' en serai
            mençongniere, Se si tres poi ne fussent, n' en alast si entiere Cele
            gens sarrazine. Nerbonnois repairierent si com avez oÿ, En Nerbonne
            rentrerent li chevalier hardi, Contre aus vint Ermengars qui moult
            les conjoÿ. Aprés ce que del siege furent païen parti, Ne demora
            Guillaumes mais que deus jours iki; Par le conseil son pere, le preu
            conte Aymeri, S' en ala droit en France vers le roy Loëy, A Loon le
            trouva el palais seignori. Des nouveles qu' il conte furent moult
            abaubi Par trestout le roiaume et de cuer assoupli, Le duc Buevon
            regretent moult et Gerart et Gui Et Sanson de Boourges et son frere
            Tierri Et Richier l' arcevesque, Joffroi et Navari, Renaut de
            Montarmier et Antiaume autressi Et Hunaut de Bretaigne et le preu
            Savari;
          
            Partout regrete moult chascuns le sien ami. Mais d' aus vous
            laisserai ore a parler ici, Si vous dirai conment Persant et Arrabi
            Et Turc et Achopart et Conmain et Luti S' en vont droit vers
            Barbastre, de guerre aaati Ceaus qui sont de la vile et dou chastel
            saisi. Or consaut Dieus Buevon qui onques ne menti Et trestout son
            barnage! Sarrazin chevauchierent, cui li cors Dieu maudie, Tant vont
            que de Barbastre ont la grant tour choisie. Cele nuit se logierent
            pres a liue et demie, Un poi devant le jour ont leur voie acueillie.
            Les conrois ordena Corsols de Tabarie, La premiere bataille a a
            Galdras baillie; Cil estoit amirans dou regne de Nubie, Dis mil
            paiens ot bien en sa connestablie, Par ceaus sera Barbastre de venue
            assaillie. Tout droit un dïemenche aprés l' aube esclairie Fu levez
            li dux Bueves a la chiere hardie, Moult tres matinet ot li dux la
            messe oÿe, Puis issi de Barbastre, la cité seignorie; Ne fu que lui
            trentisme de sa chevalerie, Bien armé et monté, ce n' oublierent
            mie. Puis ce di que il orent la vile gaaignie, Ne fu gaires de jours
            que n' alast une fie Tout entour la cité, car moult l' ot enchierie.
            A Gerart le sien fill l' a moult forment prisie : « Ainc mais ne vi
            cité, fait il, jor de ma vie, Qui si fust de tous biens de toutes
            pars garnie; Bles y a et vignoble et bois et praerie Et tres bele
            riviere qui bien porte navie, Qui les grans nes amaine de la mer d'
            Orquenie, Et chastel bel et fort et sor roche naÿe. Car pleüst ore a
            Dieu, le fill sainte Marie,
          
            Que la contree fust a no loi convertie Et que la gens fust toute
            levee et baptisie, Mais ne nous forferoient Sarrazin une alie Que
            nous n' en reüssiens denree pour demie. » A ce mot regarda a
            senestre partie, Voit venir Sarrazins les la forest antie, Tantost
            l' a li dux Bueves moustré sa baronnie, Mainte ensaigne choisirent
            sus au vent desploiie, L' ensaigne au dragon virent ou li ors
            reflambie. « Baron, dist li dux Bueves, vez ci gent paiennie, Ce n'
            est pas l' ost de France qui nous vient en aÿe. Retraions vers
            Barbastre, par amours le vous prie, C' est dou mieus que g' i sache.
            » Quant Bueves ot veüs les cuvers desfaés, Bien set n' est pas
            raisons k' a aus soit ajoustés; Belement se retraient, ne fu pas
            esfreés. Si conme Sarrazin orent passé les gues, Nos François ont
            veüs en un val les uns bles. Quant Galdras les choisi, plus n' i est
            arrestés; Sor Ferrant de Castele sist noblement armés, Que Gerars ot
            perdu desous Nerbonne es pres Le jour que de paiens fu en prison
            menés. Bien li sist li escus et li hiaumes gemés, En son poing tint
            la hanste dont li fers fu dorés, L' espee li pendoit a son senestre
            les Qui ot esté Gerart, c' est fine verités : Ses oncles li donna,
            Guillaumes au court nés, Le jour de Pentecouste quant il fu adoubés.
            Galdras broche Ferrant par andeus les costés, Devant trestous les
            autres deus arpens mesurés Vint poignant vers nos gens, si les a
            escriés : « FilI a putain, fait il, certes n' i garirés; Se vous
            estes vassal, les visages tornés. » Quant Gerars vit Ferrant, sel
            reconnut assés;
          
            Or sachiés que de lui fu forment goulousés. « Ja Dieu, fait il, ne
            place, qui en crois fu penés, Que je soie ja mais ne creüs ne amés
            Ne de bele pucele baisiez ne acolés, Se tout maintenant n' est mes
            cors aventurés Par quoi iert, se je puis, Ferrans reconquestés. »
            Lors broche le destrier com vassaus adurés Et a brandie l' anste
            dont li fers fu quarrés. Il et Galdras se fierent sor les escus
            bouclés, Li espiels Galdras est par piece tronçonnés Mais li espiels
            Gerart n' est ne frains ne quassés, Si fu ferus Galdras sor l' escu
            d' or bendés Qu' il est frains et brisiés et li haubers faussés,
            Parmi le gros dou cuer est li espiels passés Si que mors a la terre
            est cheüs enversés; De Gerart fu moult tost Ferrans au frain
            coubrés, Moult tost mist pié a terre, sor lui est remontés. Quant
            sor Ferrant se sent, li cuers li est levés, Onques ne fu si liés des
            l' eure qu' il fu nes. De maint Sarrazin fu moult tost avironnés, Ja
            fust mien escïent Gerars a mort livrés, Mais François i akeurent les
            frains abandonnés, Devant trestous les autres dux Bueves li senés,
            De rescorre son fill fier et entalentés; Enmi les Sarrazins est li
            dux assamblés, Li premiers qu' il atainst fu a terre portés De la
            gent sarrazine. Au rescorre Gerart ot grant noise et grans hus, Dux
            Bueves s' i ayüe com vassaus esleüs, Mains cops i fu donnés le jour
            et mains rendus, Mais trop i paravoit des cuvers mescreüs; Se
            Damedieus n' en pense, li vrais peres Jhesus,
          
            Trop sera chier Ferrans a nostre gent vendus. Li chevaus dont Gerars
            fu a pié descendus, Quant Galdras de Ferrant fu a terre abatus, Fu
            tout droit a Barbastre le grant cours revenus De Gui de Conmarchis
            fu tost reconneüs. « Aÿde Dieus, fait il, mes freres est perdus! Ha!
            Bueves, sire peres, qu' estes vous devenus! » Chascuns corut as
            armes, plus n' i est arrestus, Clarïons en monta en la tour haut
            lasus, La bataille a choisie, tantost est racorus. « Baron, or dou
            haster, fait il, ges ai veüs, La bataille est sor Sore enmi les pres
            herbus. » De chascun fu moult tost li blans haubers vestus, Lances
            prendent et hiaumes et targes et escus, Armé sont puis monterent sor
            les destriers crenus; De la vile est chascuns hasteement issus, Li
            darrains ne fu mie dou premier atendus, Deci que a l' estour n' i fu
            resnes tenus. Si aigrement s' i est chascuns d' aus maintenus Et
            sont a l' assambler si dur en aus ferus Que lor dure venue fait
            paiens traire ensus Demie arbalestee. Fiere fu la bataille et li
            estours pesans, A l' assambler fu moult li abateïs grans Si que par
            terre en jut mains Sarrazins sanglans; Maint cheval veïssiés lor
            resnes traÿnans, De mors et d' abatus fu tous jonchiez li chans;
            Puis que Dieus fu en crois mis pour les mescreans, Ne fu nus qui
            veïst gens ainsi assaillans Que nostre gent assaillent les cuvers
            souduians, Si que la moitié d' aus fu pres toute fuians. Cel jour le
            fist tres bien Clarïons li sachans Et tout li converti, n' en fu uns
            sejornans, Ains fu tous li mains preus, ce sachiés, bien faisans.
          
            Moult le fist bien Renaus et Joffrois li poissans Et Hunaus de
            Bretaigne et Navaris li frans Et Richiers l' arcevesques et ses
            freres Normans; Qui veïst duc Buevon, lui et ses deus enfans,
            Conment chascuns s' aÿde com hardis combatans Et conment sont lor
            vies vers paiens chalengans! Qui les tenist a preus, moult fust bien
            entendans. Droit encoste Galdras fu Gerars trespassans Et vit k' a
            son costé pendoit li riches brans Que li donna ses oncles,
            Guillaumes li vaillans; Gerars descent sor l' erbe qui estoit
            verdoians Et a saisi l' espee qui fu bonne et trenchans, Par l'
            estrier fu moult tost el cheval remontans, Ne fust mie si liés pour
            dis mile besans Com il fu pour l' espee. Quant Gerars rot son bran,
            merveilles en fu liés, Mains Sarrazins en fu puis mors et
            detrenchiés Et mains haubers rompus, mains hiaumes depeciés; En
            celui jour meïsme fu il si ressaiiés Que mains paiens en fu
            laidement domagiés. Mort et desconfi fussent Sarrazin, ce sachiés,
            Mais l' amirans i vint poignant tous eslaissiés Et sont plus de dis
            mil dont chascuns fu iriés De la mort de Galdras et de cuer
            corrouciés; Bien sont entalenté qu' il soit griement vengiés. Les un
            pendant avalent entre deus fossés viés; Quant Bueves voit venir les
            cuvers renoiiés, Mist un cor a sa bouche, plus n' i est atargiés,
            Entour lui s' est chascuns de sa gent raliiés. « Baron, dist li dux
            Bueves, desus les ieus des chiés Vous conmant que n' i soit hui mais
            chevaus brochiés, Car tost porroit torner deseur nous li meschiés.
          
            Vez com paien nous vienent par delés ces rochiés! Ces premerains
            avons telement acointiés Que mains en gist par terre, mors, sanglens
            et plaiiés; Bien en doit estre Dieus loez et graciés. Trop seroit
            grans outrages se plus en faisiiés; De ravoir la mellee est nostres
            li marchiés Chascun jour des or mais, qui en iert aaisiés. » Sa gent
            enmaine Bueves conme vassaus prisiés, Bien samble en son retraire d'
            armes parafaitiés, N' i a celui qui samble que point soit esmaiés;
            Le petit pas sor frain, les brans nus enpoigniés, Se traient vers
            Barbastre. Quant la gens l' amirant ont Buevon perceü Qu' il
            retraioit sa gent, moult en sont irascu, Car tres bien i cuidoient a
            tans estre venu. Ez vous poignant Sorbrant parmi le pre herbu,
            Cousins estoit Galdras, dont moult li a chalu; Gentement fu armés et
            d' auberc et d' escu Et d' espee trenchant et d' espiel esmolu Et de
            hiaume doré a pierres de vertu; En sa conpaigne furent maint cuvert
            mescreü, Devant les autres vint sor un destrier crenu, No gent a
            escriee si que bien l' ont oü : « Fill a putain, fait il, tout serés
            confondu. » Quant Guis de Conmarchis a le paien veü, Il trestorne
            Morel, plus n' i a atendu Et a brandi l' espiel au fer trenchant
            agu, Sorbrant ala ferir, si bien l' a conseü Que l' escu a percié,
            l' auberc li a rompu Si que mort a la terre l' abat tout estendu; Et
            Guis s' en retorna quant son coup ot feru, Nostre François le
            virent, s' en loerent Jhesu. Devant les barbacanes s' erent arresteü
            Pour atendre Guion le vassal esleü,
          
            En la vile rentrerent com gent plain de vertu; Les portes
            refermerent, moult lor est bien cheü, Car ne doutent assaut la monte
            d' un festu Et s' ont pour demi an pain, char et vin et fu Et avaine
            et fourrage. Li chastiaus de Barbastre siet sor roche nayüe, N' a
            garde de miner ne d' engien qui i rue N' asaus n' i puet grever
            vaillant une ceüe, Car la roche estoit moult haute et droite et
            agüe. N' ert pas grande la vile, car n' i ot c' une rue, Mais a
            trois portes orent cil dedens lor issue. Aprés ce k' en Barbastre fu
            no gent revenue, Veïssiez terre prendre cele gent mescreüe, Sor la
            bele riviere s' est lor ost estendue; Ainc n' i ot si hardi, c' est
            bien chose seüe, Qui ait d' autre part l' aigue tre ne tente tendue,
            Car la gent sarrazine s' ert pieça perceüe K' el chastel avoit gent
            de prouece esleüe, De tout le mieus de France ert estraite et venue.
            Ainçois k' a l' amustant soit la citez rendue, Y ara mainte brongne
            percie et derompue, Maint hiaume depecié, mainte targe fendue, Maint
            coup feru de lance et d' espee esmolue Et maint paien geté sanglent
            sor l' erbe drue. Pour Galdras fu sa gent durement esperdue Et pour
            Sorbrant aussi qui la vie ot perdue, Car de lor aage erent preu et
            de grant venue. Or soit Dieus et sa mere crestiiens en ayüe, Car
            forment les menacent cele gens malostrue Que mais n' iert de
            François Barbastre secorue S' aront de ceaus dedens lor volenté eüe
            Et pris tres grant venjance.
          
            Pres de l' aigue de Sore, en un moult tres biau pre, Furent devant
            Barbastre Sarrazin assamblé; La riviere coroit entr' aus et la cité
            : Ne vuelent k' en lor ost soient François entré Ne que par nuit lor
            puissent faire nule grieté. Pour la riviere cuident bien estre
            asseüré, Mais, se Damedieus sauve Gerart au cuer sené Et Gui de
            Conmarchis et Joffroi l' aduré Et Hunaut de Bretaigne, le preu et l'
            alosé, Navari de Toulouse, le vassal esmeré, Et le preu Clarïon,
            sachent par verité, Ains que gaires de tans aient la sejorné, Saront
            il se seur Sore sevent François nul gue. La veïssiez tendu maint
            paveillon, maint tre Et mainte riche tente a maint ponmel doré. Ez
            vous un Sarrazin moult richement monté, Bien sambloit qu' il eüst
            son cheval trop hasté, Car forment li batoient li flanc et li costé;
            A l' amirant s' en vient, dit li a et conté, Quant de Mahonmet l' ot
            hautement salué, Que Limbanors ses fieus vient a moult grant plenté
            De Turs et de Persans qui bien sont arreé, Armé sont richement et
            gentement monté. ~ Sire, a Nerbonne aloient por faire vostre gre,
            Quant oÿmes nouveles k' estiiés retorné Et que li François erent de
            prison eschapé, Pris avoient Barbastre et vostre oncle tué; Encor me
            samble bien que ce soit verité. De ce a si vos fieus le cuer d' ire
            alumé Qu' il a sor Tervagant et sor Mahom juré Que ne retornera
            arrier en son regné S' ara Buevon destruit et trestout son regné;
            Puis ira a Nerbonne, ainsi l' a devisé, Tant qu' il l' ait essillie
            et le pays gasté
          
            Et le conte Aymeri sus au vent encroé; O vous ira en France, car
            moult li vient en gre De ce que l' amustans a sor Mahon juré Qu' il
            conquerra sa terre. » Quant li amirans ot la parole escoutee Que
            Limbanors ses fieus est en cele contree, Sachiez c' est une chose
            qui forment li agree. A l' amustant de Cordres est la nouvele alee
            Et l' amustans en a grant joie demenee K' a Limbanor doit estre sa
            fille marïee. Plus bele ne plus gente de li ne fu trouvee, Sage fu
            et courtoise, a raison enparlee, Et fu blanche et vermeille, a point
            encoloree, D' ieus vairs, gais et rians fu tres bien acesmee; Le
            chief avoit si blont de blondeur esmeree Que ce sambloit fins ors
            quant ert desgalonnee; Droite fu et bien faite, de bon grant
            compassee, Et fu selonc sa loi tres bien endoctrinee; De li ne vous
            iert ore plus parole contee. Contre Limbanor vont cele gens desfaee,
            En un plain l' encontrerent encoste une valee, Mainte ensaigne i
            choisirent au vent desvolepee, Maint hiaume, maint escu, mainte
            targe doree; Bien furent trente mile de gent bien arreee. Bueves fu
            en Barbastre a la chiere menbree, Cele gent sarrazine vit venir par
            la pree, Qui moult tres bel avoient lor bataille ordenee, Gerant et
            Guion l' a et les autres moustree. « Mere Dieu, dist dus Bueves,
            roÿne coronnee, Est toute paiennie ci endroit ajornee? Or n' i a si
            bon tour, ce est chose passee, Que Barbastre soit bien desfendue et
            gardee. Ne vueil que nus s' en isse pour conmencier mellee; Gautier
            li Toulousans, vous garderés l' entree,
          
            Chevaliers estes preus et de grant renonmee, La porte devers l' ost
            sera par vous gardee; Ne vueil que no gent soit a folie tornee,
            Gardez que nus n' en isse, ne soir ne matinee, Que avant ne le
            sache. » Quant Gautiers de Tolouse le conmant entendi Que li ot
            conmandé Bueves au cuer hardi, « Sire, fait il a lui, pour le cors
            saint Remi, En vostre conmant faire ne doi metre detri, Car de
            vostre lignage sui estrais, Dieu merci; Puisque vous le voulés, je
            le ferai ainsi. » Des François vous lairai ore a parler ici. Pour
            Limbanor font joie Persant et Arrabi; Droit au tre l' aumustant
            Limbanors descendi, Moult l' onnora li rois de cuer et conjoï. «
            Limbanors, dist li rois, moult vous tieng a ami Quant je vous ai
            donnee ma fille que j' aim si, Le roiaume de France vous ai donné o
            li. » - « Sire, dist Limbanors, Mahonmet en graci, Onques de plus
            biau don nul jour parler n' oÿ; Mais qu' il ne vous anuie, d' une
            chose vous pri : Quant de ceste cité seronmes resaisi Et nous arons
            Buevon essillié et honni, Que par Nerbonne alons pour confondre
            Aymeri; S' il et li sien estoient maté et desconfi, Malement en
            seroient tout li autre abaubi. » - « Certes, dist l' amustans, ainsi
            le vous otri. » Ainsi qu' il departoient France entre aus deus iki,
            Estes vous un message qui a pié descendi; L' amustant salua si tost
            qu' il l' ot choisi, En haut dist sa parole si que tout l' ont oÿ :
            « Sire rois, vostre fille sera ci merkedi Et sont en sa conpaigne et
            Persant et Luti. Droit vers Nerbonne aviemes no chemin acueilli,
          
            Quant nouveles nous vinrent que vous aviés guerpi Le siege de
            Nerbonne et c' on avoit traÿ L' amirant de Barbastre, le chastel
            seignori, Par Clarïon qui a Mahonmet relenqui. Sachiés tant avons
            gent, pour voir le vous plevi, Que tout en sont couvert li champ et
            li larri, Bien sont quarante mile armé et fervesti Qui durement se
            sont de ce aaati K' o vous iront en France sor le roy Loëy Pour
            conquerre sa terre. » Li amustans de Cordres a la nouvele oÿe Que
            venir doit sa fille, la bele Malatrie, Mahom et Tervagan durement en
            gracie; Limbanors de Tudele en fist chiere moult lie, Au messagier
            donna un destrier de Surie; Congié a pris dou roy que il plus n' i
            detrie, A sa tente est venus que sa gent ont drecie Pres dou brueil
            de Pinel les une ente florie. Le merkedi matin, ne s' i oublia mie,
            El palefroi monta o la sele orfresie; Li lorain furent d' or dou
            meillor de Roussie Et les autres estofes de soie d' Aumarie, A
            pierres et a pelles assis par grant maistrie; Robe avoit de samit
            faite a oevre entaillie. Bien sambloit Limbanors hom de grant
            seignorie, En sa conpaigne fu Corsols de Tabarie, Escorfaus ses
            cousins et Brunars d' Orcanie Et mainte grant personne de la loy
            maleïe. Contre celi qu' il cuide bien avoir a amie S' en va moult
            lïement, parmi la praierie. Malatrie encontrerent pres a liue et
            demie, Pour la pourriere s' ert des autres eslongie, Devant sa gent
            venoit la pucele ensaignie; Quatre filles de rois ot en sa
            conpaignie,
          
            Mainte pucele i ot bele et bien afaitie. Limbanors la salue de la
            loi paiennie, Moult trouverent paien Malatrie garnie De tres noble
            maniere, plaine de courtoisie. Quant la pucele fu pres de l' ost
            aprochie, L' amirans vint encontre, li sires d' Albanie Et l'
            amustans ses peres, qui rois fu de Persie, Qui l' a moult doucement
            estrainte et enbracie. Paien et Sarrazin l' ont forment conjoïe,
            Dusk' au tre l' amustant l' ont tout droit convoiie, Car sa tente n'
            ert pas encor apareillie; Pour li font moult grant joie. Deseur un
            drap de soie ouvré moult richement Sist l' amustans de Cordres les
            sa fille au cors gent Et l' amirans d' Espaigne sist les li
            ensement. Li amirans parla trestout premierement : « Damoisele, dist
            il, faites le lïement, Car vous estes donnee par nostre assentement
            A Limbanor mon fill a cui Tudele apent; Se il ne m' atenist si tres
            prochainement, J' osasse moult bien dire trestout seürement Que plus
            preu Sarrazin ne sai de son jouvent Ne mieus osast enprendre un tres
            grant hardement. Cis sera vostres liges et vous lui ligement,
            Demandés vostre pere se il est ensement. » - « Oïl, dist l'
            amustans, par itel couvenant Que je li donrai France trestout
            entierement Et trestoute la terre, si com la mers s' estent, Jusk' a
            l' aigue dou Rin, ainsi l' ai en couvent. » - « Sire, dist Malatrie,
            ci a riche present, Le seignor ne la terre ne refus je noient, Mais
            volentiers saroie, s' il vous plaisoit, conment Cuidiés France
            conquerre, quant un pou de lor gent Tienent ci un chastel enmi vo
            tenement ;
          
            Poi sont plus de deus cens, ainsi com je l' entent, Vers les vos se
            sont ja maintenu telement Que l' autre jour en firent maint morir a
            torment, Galdras ont ja ocis et Sorbrant mon parent, Qui de prouece
            avoient moult grant commencement. A Nerbonne refustes avant moult
            longuement, Mais encor tient Nerbonne Aimeris quitement Ne n' a
            talent dou rendre, par le mien escïent, Pour si faites menaces. » A
            l' amirant parole Malatrie la gente Et a son pere aussi, qui forment
            s' en tormente; Bien li moustre par poins, conment qu' il s' i
            assente, K' ainçois qu' il ait en France conquis ne cens ne rente,
            Couvient c' acheté l' ait a perilleuse vente. « Fille, dist l'
            amustans, n' en soiiés pas dolente, Car se ne vois en France,
            Mahonmés me cravente! Cuidiez vous que parole de fenme m' espoënte
            Ne que je de m' enprise de riens me destalente? Par ce saint
            Mahonmet par cui il pluet et vente, Ainçois en sera morte mainte
            bele jouvente Et mains escus perciés, mainte brongne sanglente Que
            je ne moustre en France en cest an mainte tente; Mainte dame i cuit
            faire de cuer triste et dolente, S' aidier nous veut Mahons et il li
            atalente; Ne pris tout lor povoir une fueille de mente, Hardis iert
            Loeÿs se il ne se gaimente Quant venrons en sa terre. » Aprés ce que
            li rois ot dit tout son avis Conment François seroient par lui mort
            et conquis, Vint Limbanors el tre, moult liés et esbaudis,
          
            Car d' avoir Malatrie cuide estre trestous fis. Li amustans de
            Cordres l' a delés lui assis, Lui et Malatrie a chascun par la main
            pris. « Limbanor, dist li rois, ma fille vous promis; Tenés, je la
            vous doins et vous en revestis Et de toute la terre que tient rois
            Loëys, Et par un couvenant que je bien vous devis Que ne retornerai
            arriere en mon pays Si serés coronnés vous et ele a Paris, Ou mes
            cors en sera destruis et mal baillis Et mains preus Sarrazins
            detrenchiez et ocis. » - « Sire, dist Limbanors, cis dons est
            seignoris. S' il plaist a la pucele que soie ses amis, Pour li sera
            encore mains crestïens malmis. » - « Limbanor, dist la bele, preus
            estes et gentis, Mais foi que doi Mahon qui est rois poëstis,
            Ainçois que de mon cors soiiés dou tout saisis, Verrai conment vous
            estes d' armes duis et apris. En Barbastre a tel gent qui sont de
            moult haut pris, Car il i est dux Bueves, li preus de Conmarchis, Et
            Hunaus de Bretaigne, Joffrois et Navaris, Renaus de Montarmier, s' i
            est Gerars et Guis, C' est dou riche lignage k' engendra Aymeris;
            Gent sont desirant d' armes et moult volenteïs Et d' onnour a
            conquerre moult aigre et talentis; Plus estes de cent mile a vers
            hiaumes brunis, Poi sont plus de deus cens, mal est li jus partis;
            Tant ai d' aus oÿ dire et tant en ai enquis Que souvent porrés estre
            d' aus a vos tres requis. Mon tre vueil faire tendre droit delés cel
            larris, Droit delés la fontaine as oliviers fueillis; Mainte bele
            pucele i ara a cler vis, Richement acesmee de dras d' or, de samis,
            De saphirs, d' esmeraudes, d' agathes, de rubis; L' estour vorrons
            veoir de Frans et d' Arrabis: Se vous le desservés, n' en soiiés ja
            pensis, M' amour vous doins entiere. »
          
            Grant joie ot Limbanors quant il ot la devise Que la pucele ot dit,
            forment l' en aime et prise. « Bele, fait il, ja fust faite vo
            conmandise, Se ça fors fust as chans cele gens Conmarchise; Mais en
            tel forterece s' est enserree et mise Qu' il ne doutent assaut
            vaillant une cerise, Car la citez siet toute seur naÿe falise Ne n'
            i a tour ne soit faite de pierre bise, A force ne puet estre ne par
            engien conquise, Par afamer couvient que la vile soit prise. Cil
            dedens sont fin preu et sans point de faintise, Mais plus n' istront
            des portes, c' est ce que je desprise, N' ont pas gent par quoi fust
            la nostre trop sorquise; Mais foi que doi Mahom a cui je rent
            servise, Ains que li amustans ait fournie s' emprise Qu' il a juré
            que France sera par lui aquise, Sarés vous s' en moi a prouece ou
            couardise; Se vostre amour m' avez a si lonc terme assise, Dont est
            ma vie outree. » Malatrie la gente Limbanor escouta, Moult li est
            bien avis, selonc ce que dit a, Que de faire son gre moult grant
            desirrier a. Ez vous un Sarrazin qui ens el tre entra, Maistres fu
            Malatrie, toute s' ost gouverna, Malaquins ot a non, en lui moult se
            fia. « Amis, dist la pucele, a moi entendez ça. Faites tendre ma
            tente a l' olivier dela, Entre l' ost et la vile la ou ma gens
            passa, Droit delez le vergier, car trop biau lieu vi la, Fontaines i
            avoit plenté, ce me sambla; La seront mes puceles dont mainte bele y
            a, De la porrons veoir com chascuns le fera,
          
            Quant la gens sarrazine la cité assaudra, Et com la gens françoise
            dedens se desfendra. » Et cil li respondi que ainsi le fera.
            Apertement et tost arrier s' en retorna; Ainsi com la pucele li dist
            et conmanda, L' arrea Malaquins que riens n' i oublia. Quant le sot
            Malatrie, iluec plus n' arresta, Congié prist a son pere, vers sa
            tente en ala. Li amirans d' Espaigne la pucele adestra Et li rois
            Limbanors, qui moult de cuer l' ama; Mains Turs, mains Sarrazins la
            bele convoia, Dusqu' a son tre l' enmainent, ilueques demora Et
            chascuns s' en retorne. Li tres a la pucele sist droit les un
            vergier Entre cleres fontaines qui moult font a prisier, Loins de l'
            ost l' amirant le trait a un archier. Tout entour li a fait ses
            puceles logier, Moult fist li et sa gent bien et bel aaisier, Aprés
            souper alerent assez tempre couchier. Li lis a Malatrie, bien le
            puis tesmoignier, Fu teus c' on ne devroit nul meillor souhaidier Et
            li tres fu si fais, ch' os je bien afichier, Onques plus riche tre
            n' orent roi ne princier : Esquartelés estoit et en chascun quartier
            Ot ouvré a l' aguille, mentir ne vous en quier, Estoires ancïennes
            dou tans roy Manecier; Tous li Viés Testamens i ert fais a or mier,
            Des puis que li deluges fist tout le mont noiier; Es bordeüres erent
            fleur de lis et rosier; Leens jut la pucele en cui n' ot k'
            ensaignier. Au matin s' esveilla tout droit a l' esclairier, Les
            oiseillons escoute chanter par le ramier, Lors li prist en son cuer
            moult tres grant desirrier De veoir Sarrazins et François
            chaploiier;
          
            Dedens son cuer se prist la bele a conseillier Que Limbanor fera
            tout maintenant noncier Que tantost viengne a li sans point de
            detriier, Bien armé de ses armes et sor corant destrier, K' avoeque
            li vorra aler esbanoiier Outre le maistre pont au rin souz l'
            olivier. Tost et apertement se prist a descouchier, Moult gentement
            se fist et vestir et chaucier. Que vous iroie je plus la chose
            alongier? D' une de ses puceles a fait son messagier, Qui au roi
            Limbanor sot bel et bien raisnier. Quant la nouvele oÿ, prist soi a
            eslecier, Ne fust mie si liés pour l' or de Monpellier, Et la pucele
            errant s' en retorna arrier. Limbanors de ses armes se fist
            apareillier, Cheval li amenerent aspre et fort et legier Et il saut
            en la sele, n' en sot gre a l' estrier; Hiaume ot et riche et bel et
            escu et espier A un gonfanon d' or qu' il i fist atachier. « Baron,
            dist Limbanors, je nel vous doi noiier, Dela outre cel pont, encoste
            cel rochier, Vorrai mener m' amie pour son cors soulacier. Faites
            moi de ma gent quatre cens haubregier, Mais ja ne vous mouvez pour
            un seul chevalier Ne pour deus ne pour trois, ce vous vueil je
            proiier. » Et cil dient k' ainsi le feront sans dangier Et Limbanors
            s' en torne. Limbanors fu armés de tres riche maniere Et sist sor un
            destrier corant conme levriere, On ne trouvast cheval meillor jusqu'
            en Baiviere, Et Limbanors le broche parmi la sablonniere; Qui li
            veïst le pié tenir en l' estreviere
          
            Et l' escu embracier, bien sambloit guerroiiere, Par samblant n'
            avoit pas la pensee laniere. Droit au tre Malatrie s' en vint par la
            bruiere; Quant le vit la pucele, moult li fist lie chiere, Contre
            lui est venue sor la mule coursiere; La sele ert de fin or et en l'
            arçon derriere Ot assis par compas mainte tres riche piere, Li
            lorain erent fait d' uevre riche et legiere, N' estoit pas acesmee
            conme povre bregiere. Limbanors la salue et dist : « Amie chiere,
            Vostre conmant vueil faire, n' i couvient pas priiere. » - « Et je
            vous doins m' amour, fait ele, toute entiere Tantost k' avrai veü
            vostre jouste premiere. » - « Bele, dist Limbanors, dont est drois
            qu' il afiere Que nous passons cel pont dela cele jonchiere, Vers
            cel grant olivier qui siet sor la riviere; Se Mahonmés ce donne, qui
            est vrais avoiiere, K' aucuns François i viengne qui aventure
            quiere, Pour vostre amour couvient k' a force le conquiere Ou g' i
            lairai la vie. » Moult par ot Limbanors le cuer lié et joiant De ce
            k' o lui enmaine celi qu' il aime tant, En son cuer en gracie Mahom
            et Tervagant; Sor les estriers s' afiche, la teste va dreçant, L'
            escu joint vers son pis, l' espiel va manïant, Pou trouvast on paien
            en armes mieus seant. Malatrie la bele l' apela en riant : «
            Mouvons, sire, fait ele, a Mahom nous conmant. » - « Bele, dist
            Limbanors, tout a vostre conmant. » Le pont ont trespassé, n' i vont
            plus arrestant, Une bruiere passent encoste un desrubant, Tout droit
            a l' olivier s' en sont venu errant. Limbanors descendi a terre
            maintenant, A l' olivier atache son bon destrier corant,
          
            Puis vint a la pucele au gent cors avenant, Doucement la descent sor
            l' erbe verdoiant; Lors desploia au vent s' ensaigne flamboiant,
            Puis s' assist les la bele, moult la va regardant Et que plus la
            regarde, plus li samble plaisant. Par tres grant amisté va l' uns l'
            autre araisnant, Un chapel de floretes vont entre aus deus faisant.
            Mais d' aus vous laisserai ore a parler a tant, Si dirai de Gerart
            le hardi combatant. De son lit ert levez droit a cel ajornant Pour
            oÿr les oisiaus qui soëf vont chantant, Une fenestre ouvri droit
            devers Oriant, De France li remenbre, si en va souzpirant, Ce fu un
            petitet devant soleil levant. Il regarda delez l' oriere d' un
            pendant, La pucele choisi et l' ensaigne luisant Et vit le Sarrazin,
            si le va moult prisant De ce que aventures va noblement querant; O
            lui maine s' amie, o lui va deduisant, Bien voit que de bataille va
            no gent semonnant. Lors en va un petit Gerars le chief crollant, «
            Foi que je doi, fait il, mon oncle le sachant, Guillaume
            Fierebrache, qui n' a pas cuer d' enfant, Ains en verrai mon cors en
            pluseurs lieus sanglant Que ne sache quel chose cil paiens va
            chaçant; Se Dieu par sa douçour veut venir en talant Que je puisse
            conquerre la pucele vaillant, Bien seront engingnié de no gent li
            auquant, Renaus et Navaris qui sont preu et poissant, Joffrois li
            Angevins et Symons de Meulant Et Hunaus de Bretaigne en cui prouece
            a grant Et Guielins mes freres. »
          
            Gerars vit le paien souz l' arbre enmi les chans, Pres de l' yaue de
            Sore qui fu rade et bruians, Moult li plot k' o lui fu s' amie la
            vaillans. Aprés ce ne fu gaires s' amie sejornans, En sa chambre s'
            en vint moult tost et quoi taisans, Ne volt que son afaire seüst nus
            hom vivans, Car sel seüst dux Bueves, li hardis combatans, Ne l' i
            laissast aler pour un mui de besans, Car moult devoit amer peres si
            fais enfans Com Gerars ert et Guis, chascuns ert dous et frans Et
            sages et courtois, apensés dous et frans; Li ainsnés d' aus n' avoit
            mais que vint et deus ans. Gerars vesti l' auberc qui ert fors et
            tenans Et a çainte l' espee qui fu roide et taillans, Que li donna
            Guillaumes, li a droit entendans, Puis a lacié son hiaume qui fu
            clers et luisans. Que vous seroie je la chose porloignans? Tant fist
            k' apareilliés fu ses chevaus corans, K' ains n' i fu apelés
            escuiers ne sergans, Hasteement monta, car moult fu desirans K'
            issus fust de Barbastre, la cité bien seans; Escu ot et espiel a fer
            qui fu trenchans, Gonfanon i ot riche d' or qui fu flamboians. Venus
            est a la porte, de l' issir goulousans; Cele porte gardoit Gautiers
            li Tolousans, Cil ert amis Buevon et ses apartenans. « Biaus niés,
            ouvrés la porte, dist Gerars li sachans, Entour les murs vueil estre
            a ce matin gaitans Que n' i soit enbuschiés Sarrazins ne Persans. »
            - « Sire, ce dist Gautiers, si m' aït sains Jehans, Par mon gre ne
            serés hui de la vil issans, Car de Buevon vo pere m' est bien fais
            li conmans Que n' en isse nus hom seur les menbres perdans. » Quant
            Gerars l' entendi, moult mua ses talans :
          
            « Foi que doi Dieu, fait il, qui est sor tous poissans, De cest
            espiel arés parmi andeus les flans Se tost n' ouvrés la porte, car
            trop sui detrians; Et se vous tant m' amés, n' en soiiés ja parlans
            Dusqu' a tant que serai arriere retornans; Se nel faites, ja mais n'
            iere vo bien voillans. » - « Sire, ce dist Gautiers, nel serai
            refusans, Mais gardés ne soiiés d' outrages entreprenans, N' afiert
            que en vous maigne outrages ne beubans. » - « Se Dieu plaist, dist
            Gerars, bien en serai gardans. » Gautiers oevre la porte, mais moult
            en fu dolans : « Alés, sire, fait il, que Dieus vous soit garans Et
            la Virge Marie! » Gerars ist de Barbastre desus Ferrant armés, Il ne
            s' en issi mie com vilains esgarés Mais les galos sor frain, car si
            ert afrenés Ferrans qu' il en faisoit toutes ses volentés. Quant fu
            outre les lices d' autre part les fossés, Lors fu ses gonfanons au
            vent desvolepés. De Malatrie fu Gerars tost avisés, Car vers
            Barbastre avoit adés les ieus tornés; A Limbanor a dit : « Sire
            rois, esgardés, Vez en ci un venir molt tost parmi ces pres, Qui
            moult est, ce me samble, tres richement armés; Veés com ses
            destriers par est tres abrivés Et il meïsmes samble hom de tres
            grans fiertés, Bien est seans en armes et bien est acesmés, Bien li
            siet en son chief ses vers hiaumes gemés Et li escus au col si qu'
            il i fust plantés, Sa lance porte droite com hom asseürés, Moult
            samble qu' il soit bien et tailliés et mollés; Com lie est la pucele
            a cui il est donnés!
          
            Moult doit bien de li estre conjoïs et amés, De paradis samble estre
            angles tous empenés, S' il n' est hardis et preus, ja mais ne me
            creés. » - « Bele, dist Limbanors, forment le me loés; Cis vous sera
            ja tost, se je puis, delivrés, Se il n' est au jouster de mon espiel
            tués, Par un tel couvenant c' un baisier me donrés. » - « Sire, dist
            Malatrie, sachiez ja n' i faurrés, Mais ce n' iert dusk' a tant que
            desservi l' avrés. » « Bele, dist Limbanors, et ce est bien mes
            gres. » Lors remonte el cheval, n' i est plus arrestés, L' escu
            prist quant ses hiaumes fu a point refermés, Puis saisi son espiel
            dont li fers fu quarrés, Gonfanon i ot riche a cinc clos d' or
            fermés. Lors broche le cheval par andeus les costés, Droit vers
            Gerart s' en va sor Sore les uns gues; Quant vint a l' aprochier, li
            rois s' est arrestés. « Vassal, dist Limbanors, un pou quoi vous
            tenés, Savoir vueil vostre non ainçois que vous morés, Et me dites
            conment vous fustes si osés Qui contre moi osastes venir si arreés
            Que pour a moi combatre, ce fu grans foletés. » - « Sarrazins, dist
            Gerars, vilainement parlés Qui si apertement de ma mort vous vantés;
            Encor ne sui pas mors, Dieus en soit aorés; Se je puis, ains que
            muire, moult chier l' acheterés. Je vous dirai mon non, puisque le
            demandés, J' ai non Gerars et sui fils Buevon li ainsnés, Niés sui
            conte Aymeri qui tant est alosés, Guillaumes est mes oncles, li
            marchis au court nes, Niés sui dame Ermengart ou tant a de bontés,
            La dame de Nerbonne. » « Sarrazins, dist Gerars, dis vous est li
            miens nons, S' or me disiés le vostre, ce seroit bien raisons. »
          
            - « Gerart, dist Limbanors, celer nel vous querons, Fils l' amirant
            d' Espaigne sui, si me gart Mahons, Limbanors ai a non, rois sui des
            Esclavons. Certes, Gerart, moult estes estrais de haus barons; Se
            Mahom voulés croire et devenir preudons, Ensamble moi et vous nous
            acompaignerons, Ma terre et mon roiaume je et vous partirons, Le
            roiaume de France croi que nous conquerrons, Tout le pays qui est
            dou Rin jusqu' as Bretons Doit l' amustans conquerre ains que nous
            retornons, Tant nous donra de terre que nous prendre volrons; M'
            amie vous donrai qui a les cheveus blons, D' Alixandre ne fu ains
            donnés si biaus dons, Car puis que premerains fu estorés li mons Ne
            fu nule si bele de trestoutes façons, Fille est a l' amustant qui
            tient trois regïons Et s' est hoirs de la terre que tient rois
            Rubïons. » - « Sarrazins, dist Gerars, trop dure cis sermons, Vostre
            parlemens est, ce me samble, trop lons, Les dieus que vous creés ne
            pris pas deus boutons. Traiés un pou ensus, si nous esloignerons,
            Par devant vostre amie ensamble jousterons, As espees trenchans
            aprés combaterons; J' averai la pucele, par Dieu cui nous creons, Ou
            de mon sanc sera arrousés cis sablons; Je ne vous pri de riens fors
            que nous nous hastons, N' est drois que pour oiseuses hui mais nous
            detrions. » Quant Limbanors l' entent, plus iriés ne fu hons, D' ire
            et de maltalent rougi conme charbons, La bataille desire k' ains
            fameilleus lions Ne desira autant ne aigniaus ne moutons; Bien voit
            que de combatre est fierement semons, N' a talent k' a Gerart en
            soit fais nus pardons. Le destrier esperonne des trenchans esperons,
            Li uns eslonge l' autre, n' i font arrestisons, La bataille
            desirent.
          
            Moult fu rois Limbanors corrouciés et iriés Quant si fierement fu de
            Gerart araisniés, Hasteement en cuide moult bien estre vengiés.
            Quant li uns fu de l' autre un petit eslongiés, Par les enarmes ont
            les escus enbraciés, Fierement s' est chascuns es estriers afichiés,
            Les hanstes ont brandies et les chevaus brochiés, Bien samble que
            nus d' aus ne fust point esmaiés. Li cheval vont si tost que
            quarriaus descochiés, Li uns encontre l' autre s' en vient tous
            eslaissiés, Si grans cops s' entredonnent es escus vernissiés Que
            chascuns des escus est fendus et perciés; Fort furent li hauberc,
            nus n' en est desmailliés, Mais chascuns des espiés est dusk' as
            poins froissiés. Gerars ne s' est dou coup ne meüs ne ploiiés, Mais
            li rois Limbanors fu si fort aprochiés Que de cel coup fu moult
            dedens le cors bleciés; Li poitraus dou cheval fu rous et depeciés
            Et les cengles rompues, qui n' estoient pas viés, Si que jambes
            levees fu a terre envoiiés, La sele entre ses cuisses dont l' arçons
            fu brisiés, Si que li coins dou hiaume est ou sablon fichiés.
            Trestout droit les la rive cheï moult corrouciés; Ainsi com il cuida
            revenir sor ses piés, Ains n' en sot mot si fu en l' aigue
            trebuchiés; Se ne fust une estache, Limbanors fust noiiés, Dont
            Sarrazin avoient mains poissons engingniés. « Ahi! Mahonmet sire,
            fait il, et car m' aidiés! Malement est sor moi retornés li meschiés
            Quant par un François sui si dur deschevauchiés. » - « Sarrazins,
            dist Gerars, ne vous abaubissiés! Gardés bien que l' estache pour
            riens ne guerpissiés, Car je vous aiderai que vous serés sachiés
            Fors de l' aigue de Sore. »
          
            Dedens l' aigue de Sore, droit delés un ormel, Fu li rois Limbanors
            pres dusk' au haterel, A l' estache se tint qui estoit de pinel. «
            Ahi! Mahonmet sire, fait il, je vous apel, Ne soufrés que je laisse
            ici endroit la pel, De fin or vous ferai faire un riche jouel.
            Maintes fois ai esté en perilleus cembel, Onques mais en ma vie ne
            reçui tel merel, Ce ne fu pas coup d' onme mais coup de mangonnel;
            Se il vienent en France plenté de tel chael, Ne pris ma part dou
            regne vaillissant un fuisel. » Lors descendi Gerars moult tost et
            moult isnel, Car se Limbanors noie, ne li sera pas bel. Ferrant a
            atachié a un rain d' un aubel, A s' espee a coupé le plançon d' un
            saucel, Tant fist que Limbanors refu sor le prael. Lors remonte
            Gerars a loi de preu danzel, Par les resnes saisi le bon cheval
            Morel Puis dist a Limbanor : « Montés sor ce poutrel, Si sarons
            conment trenchent de nos brans li coutel. » Quant Limbanors l' oÿ,
            si hauce le musel : « Gerars, fait il, j' ai si froissié cuisse et
            mustel Que s' on m' eüst cent coups feru d' un grant martel; Lonc
            tans m' i couvenra, je cuit, metre bendel Et s' aidier me povoie,
            por l' onneur d' un chastel, Ne vous vorroie avoir espandu le
            cervel, Car par vous sui issus de perilleus ruissel. » Gerars l' ot,
            si s' en torne le pendant d' un vaucel, Le cheval en sa main, qui
            plains fu de revel, Vint droit a Malatrie.
          
            Gerars tint par la resne le destrier de Castele, Tout droit a
            Malatrie s' en vint par la praele, Souz l' olivier la trueve pres de
            la fontenele. Quant voit Gerart venir, tous li cuers li sautele, S'
            amour li a donnee mais il n' en set nouvele; L' amours de lui li
            touche au cuer souz la mamele. Contre lui est levee tout maintenant
            com cele Qui de toute honnor fu apensee et isnele, Et Gerars la
            salue et li dist : « Damoisele, Ce cheval vous present, mais n' i a
            point de sele, De par roi Limbanor, le seignor de Tudele; Vez le la
            ou se gist delez cele vaucele. » - « Bien vous povez vanter, vassal,
            ce dist la bele, K' a ce coup n' avez pas mestraite la merele; Bien
            avez besoignié de cesti ci querele, Que un des preus qui soit dusk'
            as pors d' Orbendele Avez apris le gieu de la torne bouele. Conment
            avez a non, vassal? dist la pucele, Sel redirai mon pere, le roi de
            Compostele. » - « Bele, j' ai non Gerars, qui par mon non m' apele,
            Fieus sui le duc Buevon qui les barons chaele Qui sont dedens
            Barbastre. » Grant joie ot Malatrie quant de Gerart oÿ Que il ert
            fils Buevon et niés conte Aymeri Et estrait dou lignage que paien
            criement si; Lors desira tantost k' eüst Mahom guerpi Et que Gerart
            eüst a per et a mari. « Gerars, fait ele, sire, par fine amour vous
            pri Que vous ne me laissiés pas derrier vous ainsi. Fille sui l'
            amustant, par verté le vous di; S' avoec vous m' en voulez mener, je
            vous afi Que je croirai en Dieu qui onques ne menti,
          
            Celui qui de la Virge en Bethleem nasqui. De vous m' ont moult parlé
            Persant et Arrabi, Moult vous tienent trestout a preu et a hardi;
            Des puis que vostre afaire et vostre estre entendi, Vous donnai tout
            mon cuer et ting por mon ami Et a la vostre loi toute me converti. »
            - « Bele, ce dist Gerars, de Dieu vous en merci. » Tout maintenant a
            terre li vassaus descendi, Onques n' ot si grant joie des l' eure
            qu' il nasqui; Contre lui vint la bele, ses deus bras li tendi. « Ne
            faisons pas, fait ele, ci endroit lonc detri, Mais hastons nous d'
            aler el chastel seignori; Bien voi k' en nostre ost sont Sarrazin
            estourmi, Ja me venront rescorre parmi ce pre flori. » - « Bele, ce
            dist Gerars, loiaument vous afi K' ainc que de vo cors soient
            Sarrazin resaisi M' aront il empirié mon vert elme burni Et mon escu
            listé par pieces departi. » Lors monta la pucele, qu' ele plus n'
            atendi, Sor sa mule qui ot le poil blanc et flori; Quant Gerars l'
            ot montee si que riens n' i failli, Isnelement et tost el cheval
            ressailli, Lors prist le bon destrier, nel mist pas en oubli, Dont
            li rois Limbanors si roidement chaÿ; Lor chemin ont ensamble
            belement acueilli, Vont s' ent droit vers Barbastre. Vait s' en li
            dux Gerars a la chiere hardie, A son destre costé la bele Malatrie.
            Sachiez que moult li plot icele conpaignie, Car la plus bele enmaine
            et la mieus ensaignie Qui puis ne devant fust de terre paiennie;
            Pour li faisoit Gerars chiere joiant et lie, Mais ainçois que il l'
            ait gaires loing convoiie, Li iert de Sarrazins fierement chalengie.
          
            Ja venoient poignant parmi la praerie, Vers Limbanor s' en ert pres
            la moitié guenchie Dont li plusour faisoient chiere moult assouplie,
            Car ne sevent s' il est mors ou s' il est en vie; Et vers Gerart
            adrece toute l' autre partie Dont chascuns a talent, s' il puet, que
            il l' ocie. Devant les autres vint Corsols de Tabarie, L' escu tint
            enbracié et la lance enpoignie, Aprés Gerart s' en vient, hautement
            li escrie : « Gerars, or verrons nous vostre chevalerie, Se ne
            tornés a moi, jel tieng a coardie; Moult avez riche proie devant nos
            tres saisie, Mar l' avez, se je puis, si matin acueillie;
            Mauvaisement avez nostre cité traÿe, Vous et Bueves vos peres cui
            Mahonmés maudie; Ja le comparrés chier, se Mahons ne m' oublie. »
            Quant Gerars l' entendi, s' a sa resne sachie, D' ire et de
            maltalent sa face li rougie. « Tenés moi ce destrier, fait il, ma
            douce amie; Ci nous siut uns paiens qui forment me laidie, De
            traÿson me rette mais, par sainte Marie, Ja sara se m' espee fu de
            maistre forgie. » - « Sire, dist la pucele, je sui morte et honnie
            Se vous me guerpissiez, n' i arai garantie : S' arriere m' en
            remainent la gent de Dieu haÿe, De l' amustant mon pere serai a mort
            jugie, Dire vorront que j' ai la loi Mahom guerpie Pour ce que par
            mon gre me sui vers vous baillie. » - « Bele, ce dist Gerars, ne
            soiés esbahie, N' aiés garde car Dieus sera en vostre aÿe. » A ce
            mot retorna, s' a l' espee sachie Et li paiens le fiert en l' escu
            qui flambie Si qu' il li a percié, mais n' a pas desmaillie La
            brongne, ains se tint bien, et la lance est brisie Si que par maint
            tronçon fu dusqu' as poins froissie. Au passer qu' il fist outre
            tint l' espee haucie
          
            Gerars, s' en feri si Corsolt delés l' oÿe Onques ses hiaumes bruns
            n' i valut une alie Qu' il ne li ait la joe moult tres parfont
            trenchie; Dou coup li est l' eschine parmi l' arçon ploiie, Si en ot
            si la teste malement estordie Que tous pasmés cheï sor l' erbe qui
            verdie, Ne sot quel part il fu en liuee et demie. Quant le voit la
            pucele, joians en fu et lie. « Ha! sire Dieus, fait ele, qui seur
            tous as maistrie, Com je par ai m' amour noblement emploiie Se de ce
            preu vassal puis estre noçoïe, Ou tant a de prouece. » Corsols gist
            sor la terre malement estourdis, Tout aussi quoi se tient com s' il
            fust endormis. Vers Malatrie fust Gerars moult tost guenchis, Quant
            Sarrazin li vinrent ça sis, ça set, ça dis, De lui grever fu moult
            chascuns entalentis. Quant Gerars se vit si a tous les entrepris, De
            desfendre s' apreste, ne fu pas abaubis. Cinc en fierent Gerart de
            lor espiels burnis Si que perciez en fu ses fors escus voltis, Moult
            fu fors li haubers quant il n' est dessartis; A ce poindre navrerent
            Ferrant droit ens el pis De deus espiels trenchans dont chascuns fu
            massis. Ki veïst conme fu Gerars amanevis De son cors a desfendre
            contre ses anemis, Bien desist que il fust vassaus preus et eslis.
            Un petitet de chose vous ai en oubli mis Que je vous dirai ja, n' en
            sui pas esbahis. Si tost com Gerars fu de Barbastre partis, Vint
            Gautiers de Toulouse au duc de Conmarchis Et li conta la chose
            conment Gerars ses fis Ert issus de Barbastre armés et fervestis,
            Maugré lui si k' a pou que il n' en fu ocis,
          
            Et conment li pria k' a lui n' en fust mos dis Dusqu' a tant que il
            fust arriere revertis. Si tost que ces nouveles oÿ Bueves et Guis Et
            Joffrois l' Angevins, Hunaus et Navaris Et li autre qui moult en ont
            les cuers maris, Assez tost fu chascuns de ses armes garnis, Lors
            monterent car moult estoit chascuns hastis, Des portes s' en
            issirent deseur les arrabis. Ja fust l' enfes Gerars mors ou loiiés
            ou pris, Quant cil vinrent poignant que je ci vous devis, Car des
            Sarrazins ert malement acueillis. François crïent : « Monjoie », l'
            ensaigne saint Denis Et Clarïons « Valdune », li nouviaus convertis.
            A l' assambler i ot et grant noise et grans cris, La veïssiés de
            lances moult tres grant froisseïs Et maint escu percier blanc et
            vermeil et bis; Ce jour fu la endroit grans li abateïs, Car de
            Gerart rescorre fu chascuns volentis. Quant Gerars vit son pere et
            ses autres amis, Par droit en dut bien estre joians et esbaudis,
            Mais pour Malatrie ert ses cuers griés et maris, Que retolu li orent
            et Persant et Lutis; Vers aus l' en remenerent, mais de ce soiiés
            fis K' ains ne fist Malatrie nul retour si envis, Souvent prie en
            son cuer le roi de paradis Que baptisie soit en sains fons beneïs Et
            k' ains que ele muire soit Gerars ses maris, Car en lui a son cuer
            entierement assis; La bataille regarde et le grant fouleïs, Pour les
            crestïens prie que Dieus lor soit aidis Et la Virge Marie. Fiers fu
            li pongneïs plus que ne vous devise, Aigrement s' i ayüe cele gens
            Conmarchise,
          
            Bien samble k' en aus n' ait perece ne faintise; Par l' estour
            veïssiés mainte anste en tronçons mise Et maint paien gisant
            sanglent souz sa chemise. De ces premerains fust bien la venjance
            prise, Mais apoignant i vienent paien de mainte guise, Persant et
            Açopart et la gent de Lutise; La nostre gent fust ja de ces griement
            requise, Mais arrier se retraient com gent d' armes aprise, Sain et
            sauf s' en repairent encoste une falise Que il n' i ont perdu
            vaillant une cerise; Bien et hardïement ont fourni lor emprise, Car
            Gerart en remainnent, dont chascuns moult se prise, Damedieu en
            gracient et le cors saint Denise. Droit d' encoste un viés pont, les
            une roche bise, Vint poignant l' amirans qui plains fu de cointise
            Sor un corant destrier, n' ot tel dusques en Frise; A nos François
            escrie : « Fole gent et desprise, Se ne tornés a moi, ce sera
            coardise; Par cel saint Mahonmet a cui je rent servise, Mar avez mon
            fill mort ou tant ot de franchise, Vous en perdrés les vies. » Quant
            nostre François voient l' amirant aprochier Par devant sa bataille
            le trait a un arcier, Guis de Conmarchis broche le bon corant
            destrier, Contre l' amirant vient com cil qui desirrier Ot de paiens
            grever et de lui avancier, L' escu joint vers le pis et a brandi l'
            espier, Et l' amirans li vint a loi de preu guerrier. Qui les veïst
            andeus des esperons brochier Bien desist que l' uns l' autre n' ot
            talent d' espargnier; Si grans coups s' entredonnent, mentir ne vous
            en quier, Que les targes percierent li fer trenchant d' acier; Fort
            furent li hauberc, ne porent desmaillier,
          
            Mais ambesdeus les lances font dusqu' as poins froissier; De ce ne
            pot l' uns l' autre de noient reprochier, Car a chascun couvint les
            deus arçons vuidier; Chascuns ressaut en piés com vassaus preus et
            fier, As brans fourbis se vont asprement acointier. François virent
            la jouste, n' ot en aus k' esmaier, Car de toutes pars virent
            Sarrazins aprochier; Tout ensamble retornent, ne s' en font pas
            priier, Mieus vorroient morir que Guion la laissier, Contre
            Sarrazins brochent droit d' encoste un rochier. Aprés leur
            assambler, ce sachiés sans cuidier, Veïssiez par les chans maint
            cheval estraier, Lor resnes traÿnant contreval le gravier, Maint
            escu, mainte targe gesir deseur l' erbier. Qui veist Clarïon ferir
            et chaploiier Enmi les Sarrazins et « Valdune » huchier A tres fin
            preu hardi le peüst tesmoignier. Fierement s' i ayüe Renaus de
            Montarmier Et li bons arcevesques c' on apeloit Richier, Bueves et
            Navaris et li autre princier. Gerars de Conmarchis qui n' ot pas
            cuer lanier Amena a son frere par la resne a or mier Le cheval l'
            amirant et Guis sans point targier I monta asprement par le senestre
            estrier; C' ert uns bruns bais d' Espaigne, mais a droit souhaidier
            Ne trouvast on meillor pour ses armes baillier. Sarrazin et Persant,
            cui Dieus doinst encombrier, Sor le cheval Guion font l' amirant
            puiier, Mais cest eschange n' ot l' amirans gaires chier. L' amirans
            et sa gent brochent les un rochier, Talent a, se il puet, de no gent
            damagier, Bien lor cuide Baiart fierement chalengier. Et Bueves
            sonne un cor pour sa gent raliier, Car de toutes pars vit Sarrazins
            desrengier; Sagement se retraient, com gent duit dou mestier, Jusqu'
            as leur barbacanes.
          
            Devant les barbacanes fu moult grans la pourriere Et dure la mellee
            et perilleuse et fiere, Il n' i a crestïen qui durement n' i fiere,
            Par force les ont fait no gent retraire arriere, Des Sarrazins i ont
            fait le jour mainte biere, Desconfis les enbatent en une viés
            cariere, Car trop les enchauçoient de trop fiere maniere. Parmi le
            pont les metent encoste une bruiere Dont l' aigue estoit parfonde et
            li pons ert de piere. Mains en noia le jour dedens cele riviere Et
            mains en gist sanglens parmi la sablonniere Qui par santé n' aront
            ja mais autre litiere; La jouste Limbanor ont achetee chiere. L' ost
            fu toute estormie et devant et derriere, De toutes pars akeurent
            cele gens aversiere, Li amustans meïsmes en la route premiere Sor un
            destrier corant, n' ot tel dusqu' en Baiviere; Desvolepé i ot au
            vent mainte baniere. Et François se retraient encoste une jonchiere,
            En Barbastre rentrerent baut et a lie chiere, Seürement com gens d'
            armes duite et maniere, Car li plus demorers fust de fole maniere;
            Celui jour n' i perdirent vaillant une estriviere, Dont Damedieu
            gracient. Moult furent Sarrazin dolant et abosmé De ce que si entier
            sont François d' aus sevré, Car il n' i ont perdu vaillant un oef
            pelé, Fors que le bon Ferrant orent ou pis navré; Mais de lor gent i
            a maint mort, maint afolé. Je vous puis tres bien dire par fine
            verité
          
            Que se paien ne fussent par force mis el gue, Ne fussent pas
            François si aise retorné, Car d' aidier li uns l' autre furent si
            encombré K' a lor retour ne furent no gent point d' aus grevé. Aprés
            ce k' en Barbastre furent François entré, Retraisent Sarrazin, n' i
            sont plus arresté, Car d' assaillir la vile n' ont pas grant
            volenté, K' assaus n' i puet forfaire un denier monnaé. Limbanor en
            reportent sor son escu listé Et l' amustans de Cordres est venus a
            son tre, Lors a mandé sa fille au gent cors esmeré, Malatrie la
            gente, ou tant ot de biauté. Le visage avoit moult fres et encoloré,
            Mais d' amoreuses lermes l' avoit tout arrousé, Car pour Gerart ot
            moult le cuer triste et iré; Estre vousist o lui lasus en la cité Et
            moult vorroit avoir reçut crestïenté, Car a Dieu a son cuer
            entierement donné. Devant son pere vint ou moult ot de fierté; Quant
            le vit l' amustans, pres n' a le sens dervé. « Fole garce, fait il,
            com m' avés vergondé! Par vous sont maint paien ocis et afolé; Moult
            eüstes le cuer tres hardi et osé Quant avoec un François alastes par
            vo gre; On vous devroit ardoir, si aie je santé. » - « Sire, dist la
            pucele, bien vous ai escouté, Mais li tors en est vostres, par
            Mahonmet mon Dé; Vous m' avez Limbanor de Tudele donné, Je doi estre
            sa fenme, ç' avez vous creanté, Dont est drois que je face moult de
            sa volenté. Avoec lui m' enmena dela outre cel pre, Au rui de la
            fontaine, souz l' olivier ramé; Pour trouver aventures fumes matin
            levé, Encontre un François a rois Limbanors jousté, Mais je vous
            puis bien dire pou y a conquesté, Car dou premerain coup le vi a ce
            mené C' onques mais ne vi faire nul roi tel niceté, Car je le vi
            baignier son hauberc endossé;
          
            Je ne sai se si menbre sont dou baing eschaudé, Car onques puis sor
            piés ne le vi relevé. Cil qui a lui jousta est plains de seürté,
            Celui doit on tenir pour vassal esmeré : Or demandés Corsolt se je
            di verité, De lui le vi je ore si dur desafeutré Que ce est grans
            merveille se il l' a oublié. Ahi! quel marïage m' avez ore trouvé!
            Honnie soie je s' il gist a mon costé. »s Et dist li amustans : «
            Ostés moi ce maufé! Hors de son sens me samble selonc ce k' ai visé.
            » A son tre la remainent la gent de son regné, Delez son lit s'
            assiet sor un paile roé, Dolente et corroucie. Moult par fu Malatrie
            de cuer triste et iree Pour amour de Gerart et forment tormentee,
            Moult li poise k' a force l' ont paien retornee Et que François ne
            l' ont en Barbastre guiee; En son cuer prie Dieu et la Virge
            honneree K' ains qu' ele muire soit de Gerart espousee Et que es
            sains fons soit baptisie et levee. De li ne vous iert ore plus
            raisons racontee, De Buevon vous dirai cui moult forment agree De ce
            que sagement a sa gent ramenee. Aprés ce k' en Barbastre fu lor gens
            desarmee, Fu pour aler mengier li aigue tost cornee. Gerars et Guis
            s' en vienent en la sale pavee, Bien sambloit qu' il eüssent esté a
            la mellee; Quant Bueves voit Gerart, s' a la colour muee, D' ire et
            de maltalent ot la chiere enbrasee. « Ha! lere glous, fait il,
            vostre fole testee Nous a pres fait avoir une male jornee.
          
            Conment osastes vous avoir tele pensee, Puisque Gautiers vous ot l'
            issue deveee, Que ferir le vousistes de vostre anste aceree? La
            porte que li ai a garder conmandee Couvint qu' estre son gre fust
            por vous desfermee; Foi que je doi ma mere, Ermengart la senee, Se
            n' estoit pour la gent que ci voi assamblee, Je vous donroie ja
            merveilleuse joee, Ne pris fol hardement une ponme paree. Un pou de
            bonne gent est ceens enserree, Assegié nous i ont cele gens desfaee
            Dont il en y a tant qu' estre ne puet esmee; S' il nous pueent
            tenir, ce est chose passee, N' i ara nul de nous n' ait la teste
            coupee; Gent assise se doivent bien tenir ordenee. Se en France
            pooit aler la renonmee Que Barbastre eüssons en tel point
            conquestee, Encor porriens avoir secours de no contree, Sel savoit
            mes lignages. » Quant Gerars vit son pere de corrouz alumer, Moult
            belement li prist la besoigne a moustrer : « Ne vous devez, biau
            sire, si vers moi aïrer. Hui matinet oÿ les oiseillons chanter, Tout
            errant me levai por lor chant escouter, As fenestres de marbre m' en
            alai acouter, Vers France regardai, si pris a souzpirer; Ainsi com
            je pensoie, un paien vi ester Desouz un olivier et si vi venteler
            Lez lui une oriflambe qui moult reluisoit cler; Avoec lui ot s' amie
            dont pour voir puis jurer C' on ne porroit plus bele a sohait
            deviser; Bien sambloit qu' il vousist aventures trouver Par quoi
            devant s' amie peüst d' armes ouvrer. Au plus tost que je pou me
            coru arreer,
          
            Coiement k' ainc n' en voil a nului mot sonner, Car la jouste
            vouloie vous et mon frere embler Et Renaut et Joffroi et Navari le
            ber Et Hunaut de Bretaigne et son frere Guimer. Se Gautiers a ce
            point me volt l' issir veer, Il i ot bien de quoi me deüsse aïrer.
            Lors issi de la porte, n' oi pas tans d' arrester; Quant il me vit
            venir, tantost ala monter, Belement vint vers moi pour mon non
            demander, Aprés me dist le sien, ne le volt pas celer, Limbanor de
            Tudele, ainsi se fait nonmer. Que vous diroie je? a lui m' estut
            jouster, Mais s' il m' en chaÿ bien, ne m' en doi pas vanter, Car
            ses cengles rompirent ambesdeus au froter, Son poitral et ses resnes
            couvint rompre et froer, Par iceste raison le couvint jus aler,
            Onques ne se pot si garandir ne tenser Que en l' aigue de Sore nel
            couvenist verser. Noiiés fust se ne fusse, n' en peüst eschaper,
            Bleciez fu au cheoir, ne se pot relever. A la pucele alai le cheval
            presenter, Moult la trouvai courtoise et moult sot bel parler, S'
            amour me presenta, ne la dui refuser, Avoeques moi s' en vint, tant
            me volt honnorer. » - « Par mon chief, dist li dux, bien faites a
            amer; Rendez moi la pucele, ce don vous vueil rouver. » - « Sire, ce
            dist Gerars, par le cors saint Omer, Paien la m' ont tolue, Dieus
            les puist craventer! » - « Ha! glous, dist li dux Bueves, molt vous
            doit on blasmer, De paour la laissastes, ce ne povés veer; Encor ne
            vous ont il vo hauberc fait fausser, Ne voi plaie entour vous
            sainnier ne degouter; Se fusse en lieu de vous, si me puist Dieus
            sauver, Ains veïsse mon sanc sor mon arçon floter Que je la
            guerpesisse pour Turc ne pour Escler. A la grande limpole savez
            moult mal jouer Quant vous si tres biau gieu perdistes par aler. »
            Quant Gerars l' entendi, le sens cuide derver,
          
            D' ire et de maltalent prist colour a muer. « Par cel seignor, fait
            il, qui tout puet gouverner, Il n' en a nul en France, tant sache
            bien chapler, Qui l' eüst retenue quant m' en couvint torner; Mais
            c' est une coustume qui ne puet demorer Que li viellars reprent
            tousjours le bacheler Qui les tres grans fais d' armes couvoite a
            endurer. » - « Taisiez vous, dist li dux, laissiez vostre gengler,
            Moult plus grant vasselage m' orrés ja recorder. L' autre an me
            combati a quatre rois sor mer, Tous quatre par mon cors les fis d'
            armes outrer En un jour par mes armes et recreans clamer, Tel
            raençon en oi que je voill deviser. » Dist Gerars : « Ce fu chose
            legiere a achever, Vous n' i peüssiez perdre la monte d' un soller :
            De toutes pars veiés les vos avironner, Qui envis vous laissassent
            ocirre n' afoler. » - « Tais te, ce dist li dux, laisse ton rioter,
            Car foy que doi Guillaume mon frere et Aÿmer, Pou s' en faut nel te
            faz chierement comparer Que la bele pucele laissas reconquester A la
            gent sarrazine. » Quant Guis de Conmarchis qui n' ot pensee avere Ot
            oÿ la ramprosne, au cuer li fu amere; Par le mantel enmaine Gerart
            le preu son frere : « Frere, ce a dit Guis, foi que je doi ma mere,
            N' afiert pas que ainsi parlés a nostre pere; Tant est vassaus dou
            cors et hardis combatere Que pou en sai en France, si me soit Dieus
            sauvere, Qui de haute prouece envers lui se compere, Fors Guillaume
            nostre oncle dont Dieus soit hui gardere, Mais cis est li toupace,
            ce est chose bien clere. Qui son pere corrouce, drois est qu' il le
            compere, N' est pas sages qui n' a en lui ceste matere, Ce sachiez
            sans doutance. »
          
            Quant Gerars ot que Guis ses freres le reprent De ce que a son pere
            a parlé telement, Moult s' en blasme en son cuer et forment s' en
            repent. « Frere, fait il a lui, par le cors saint Climent, Voirs est
            k' en mon pere a prouece et hardement Et foy et loiauté et bon
            entendement, Et en maint grant estour a esté moult souvent Ou maint
            Sarrazin a fait morir a torment, Voirs est que de prouece ne faut en
            lui noient. Laidement m' a repris devant toute la gent Et dist que
            la pucele guerpi honteusement, Mais par icel seignor qui maint ou
            firmament Je ne la reperdi mie vilainement, K' entrues que Corsolt
            fis un envaÿssement, Nous entrechevauchierent Sarrazin plus de cent,
            Par ce l' ai reperdue, s' en ai le cuer dolent; Mais foi que doi mon
            oncle, Guillaume au fier talent, Ains quinze jours passez ou plus
            prochainement Cuit je bien reveoir Malatrie au cors gent; Mais n'
            arai de mon pere vilain reprochement K' ainçois n' aie le cors en
            pluseurs lieus sanglent. » - « Frere, ce a dit Guis, et je bien m' i
            assent; S' avoeques vous ne vois, Damedieus me cravent! Ce ne
            lairoie jou pour l' or de Bonivent. Sarrazins assaurrons bien et
            hardïement Devant le tre as dames, se Dieu plaist, aigrement. Je ne
            pris pas nos vies un espi de fourment Se nous ne conquerons honnour
            en no jouvent; Aventurer se doit qui a prouece tent. Nous arons la
            pucele, faites le liement, N' en soiiés en doutance. »
          
            Gerars entent son frere, forment li atalente, Bien voit que de
            prouece est en la droite sente. « Frere, fait il, com estes sages de
            vo jouvente! Vostre conseil croirai, drois est k' a ce m' assente,
            Car je ne me pris pas une fueille de mente Se je ne reconquier
            Malatrie la gente; Bien sai que de ce est de cuer triste et dolente
            Que reconquise l' ont la male gens pullente. S' amour me presenta la
            bele desouz l' ente, La biauté k' en li vi Amours me represente;
            Quant remir sa coulour nouvele et rouvelente... Car pleüst a celui
            par cui il pluet et vente Que nous seüssiens ore de quel part siet
            sa tente : S' ains demain n' i aloie, Damedieus me cravente, Pour
            veoir la pucele. » Aprés ce que Gerars ot dit tout son talant, S'
            assisent au mengier li chevalier vaillant; Li plusour vont Gerart
            durement regardant Et de ce qu' il a fait le vont forment prisant Et
            dient k' en lui maint prouece sans beubant. A la fois va Gerars
            moult forment souzpirant Et souvent Malatrie en son cuer regretant,
            Ne s' en puet astenir, adés li est devant Li sens et la biauté dont
            ele par a tant. Des François vous lairons ore a parler a tant, Si
            dirons ci endroit de la gent Tervagant. Pour Limbanor sont moult en
            l' ost de cuer joiant Pour ce que sor la rive l' orent trouvé
            vivant; En sa tente gisoit sor un paile aufriquant, A sa gent ot
            conté trestout son couvenant;
          
            De Gerart se va moult envers chascun loant Et dist k' ains plus
            courtois ne vit ne plus vaillant. « Seignor, fait il, de ce soiiés
            tout vrai creant, S' il ne fust, noiiés fusse, par le mien escïant,
            Dedens l' aigue de Sore qui est rade et bruiant. » Quant ces
            nouveles sorent Sarrazin et Persant, De Gerart en vont moult partout
            en bien parlant. Malatrie la gente, la fille a l' amustant, Fu en
            son tre de soie, moult fist pensif samblant, Car pour Gerart se va
            en son cuer gaimentant. Les li sont ses puceles qui la vont
            confortant, Mais n' i a nule d' eles qui sache son talent, Fors sans
            plus une seule qui se va percevant Que Amours l' a saisie pour faire
            son conmant; Flandrine avoit a non, fille ert d' un roi Persant,
            Gerart li ot prisier devant tous en oiant Et dire k' ainc ne vit
            chevalier plus plaisant, Plus courtois ne plus sage n' en armes
            mieus seant, Et par ceste raison le va ele cuidant. Encoste Malatrie
            se va agenoillant, En l' oreille li va belement conseillant : «
            Dame, ne vous alés ja de riens esmaiant, Car se par moi voulés
            ouvrer d' ore en avant, Si vous cuit conseillier k' ains le quint
            jour passant Arés en ceste tente Gerart, le vostre amant; Bien voi
            que vostre amor est sieue a remanant. » Malatrie l' entent, un pou
            va souzriant. « Flandrine, fait la bele, trop m' alés sorquerant, N'
            est pas si que m' alés ci endroit devisant, Je m' en sui bien
            gardee. » « Dame, ce dist Flandrine, envers moi entendés. Sachiés
            que plus vous ain que ne faz moi d' assés, Je vous pri que vers moi
            de riens ne vous celés; Je sai tout vraiement que vous Gerart amés,
          
            Bon conseil vous donrai, se croire me voulés. » Quant Malatrie l'
            ot, li cuers li est levés, De son lit s' est levee qui moult ert
            bien parés, Les mos qu' ot dit Flandrine a de cuer escoutés; Dou
            paveillon issirent ensamble les a les, D' amours et d' armes vont
            parlant parmi les pres; Bien i fu li lignages Aymeri racontés,
            Gerars de Conmarchis n' i fu pas oubliés, Ains fu de Malatrie moult
            prisiez et loés. Souz les arbres s' assient vers et menus ramés, La
            prendent un conseil dont mains paiens versés Fu puis et mains
            haubers rompus et depanés Et mains escus perciés, mains hiaumes
            descerclés. « Dame, ce dist Flandrine, savez que vous ferés? Trois
            jours ou plus en pais et coie vous tenrés Que ja de ceste chose
            samblant ne mousterrés; Lors prendés un message qui bien soit
            enparlés, A Gerart en Barbastre laiens l' envoierés, Mandés li k' a
            vous viengne, ne soit si enserrés, O lui Guion son frere, qui preus
            est et senés, Et Joffroi l' Angevin qui moult est alosés, Navari de
            Toulouse pas n' i oublierés Ne Hunaut de Bretaigne, chascuns est
            esprouvés De tres haute prouece, mieus de moi le savés, Car de lor
            grans fais d' armes souvent oÿ avés. Sormarinde et Sarete vostre
            conseil dirés Et la fille Salot ou tant a de biautés; Je sai tout
            vraiement, se vous lor prometés Qu' o vous iront en France si tost
            com vous irés, Que chascune fera kanque deviserés; Pour ce qu' il n'
            afiert pas que vous vous esseulés, Vous tenront conpaignie quant
            Gerars iert mandés. Se Gerars est si preus com vous me recordés,
            Sachiez qu' il ne lairoit por l' or de dis cités K' a vostre mant ne
            viengne. »
          
            Grant joie ot Malatrie quant Flandrine escouta, Forment li plot la
            chose que ele li loa, Trestout ainsi le fist qu' ele li conseilla.
            Moult sagement se tint k' ainc samblant n' en moustra, Et quant il
            en fu poins, Malaquin apela, Cil ert maistres de li, moult en lui se
            fia; Trestoute la besongne tres bien li devisa, Conment dedens
            Barbastre sagement enterra Et conment a Gerart son message fera;
            Tous les barons li nonme k' avoec lui amenra, Le point li dist et l'
            eure que il repairera. Quant Malaquins l' entent, grant joie demena,
            A Malatrie dist, que il ne li cela, C' onques mais en message si
            volentiers n' ala Et que il croit en Dieu qui le mont estora, Celui
            qui de son cors pecheours racheta, Et que par tel couvent la chose
            entreprendra Que s' ele va en France k' avoec li s' en ira. Malatrie
            la bele ainsi li otroia Et li jure que mais nul jour ne li faurra,
            Et li paiens de joie un pou en lermoia; Lors dist que son message
            bien et bel fournira Ne riens qu' il i afiere ja n' i oublïera.
            Congié prent, si s' en torne que plus n' i arresta; Venus est a son
            tre, moult bel s' apareilla, D' armes et de cheval bien et bel s'
            arrea. Quant il fu avespris, et Malaquins monta, Ens el brueill de
            Pinel si soutilment entra K' ainc Turs ne Sarrazins garde ne s' en
            donna; La riviere de Sore apertement passa C' onques ne pont ne gue
            n' i quist ne demanda, Forment furent moillies les armes qu' il
            porta; Quant il fu d' autre part, forment esperonna, D' esploitier
            sa besoigne durement se hasta; Le fer de son espiel par devers lui
            torna, Ce fu senefiance que en message va.
          
            Que vous diroie je? onques ne s' arresta Tant qu' il vint a
            Barbastre. A Barbastre la bele qui siet sor le rochier Fu venus
            Malaquins ou il n' ot k' ensaignier, De faire son message fu en
            grant desirrier. Les gardes qui la porte avoient a baillier Virent
            tost k' a la guise venoit de messagier, Car par le fer tenoit en sa
            main son espier; A lui por ce ne vorrent ne traire ne lancier. A la
            porte conmence belement a huchier : « Portiers, ouvrés la porte, par
            amours le vous quier. » A tant es vous venu le Tolousan Gautier, A
            Malakin a pris moult bel a encerchier Quel besongne l' a fait cele
            part aprochier. « A Gerart, fait il, sire, volroie un pou raisnier,
            Le fill au duc Buevon, le nobile guerrier, Et dire mon message et
            tantost repairier. » - « Sarrazins, dist Gautiers, mentir ne vous en
            quier, Sans le conseil Gerart ne vous i os laissier; A lui m' en
            vois errant ces nouveles noncier, Or ne vous anuit pas, tost
            revenrai arrier. » Dist Malaquins : « Pensés dont de tost
            esploitier! » Lors s' en torne Gautiers, n' i volt point atargier,
            Venus est a Gerart, prist li a acointier K' a la porte est venus,
            armés sor son destrier, Uns paiens qui a lui veut un pou
            conseillier. Quant Gerars l' entendi, prist s' en a merveillier : «
            Laissiez l' entrer ceens, fait il, sans detriier Puisque il est
            messages. »
          
            Quant Gautiers ot parler Gerart en tel maniere, Tost et apertement
            s' en retorna arriere; Le paien qu' ot laissié desor le pont de
            piere A ouverte la porte, n' i couvint pas priiere, Et cil i est
            entrés qui en fist lie chiere. Gerars et Guis li vinrent devant a l'
            encontriere Et Joffrois en cui n' ot pas pensee laniere Et Hunaus de
            Bretaigne qui proece ot entiere, Navaris et maint autre de gent
            hardie et fiere; Quant Malaquins les voit, pié mist fors d'
            estriviere, Moult tost est descendus, vis li est qu' il afiere
            Contre tel baronnie. Malaquins qui moult fu courtois et afaitiés
            Salua nos François com hom bien ensaigniés; « Seignor baron, fait
            il, par amour m' ensaigniés Gerart de Conmarchis a cui sui envoiiés.
            » - « Amis, ce dist Gerars, envers moi vous traiés, Cil sui que
            demandés, tout de fi le sachiés. » Quant Malaquins l' entent, joians
            en fu et liés, D' une part l' a mené, qu' il n' i est detriiés, Bel
            et sagement s' est de Gerart acointiés; A ce conseil fu Guis de
            Conmarchis huchiés Et Renaus et Joffrois et Hunaus li proisiés; Souz
            un arbre s' assieent qui fu vers et deugiés, Malaquins sist en mi
            qui forment fu moilliés, K' au passer la riviere fu malement
            baigniés; Dou samblant c' on li fist se tint bien a paiiés, Ja dira
            ses nouveles.
          
            « Sarrazins, dist Gerars, conment as tu a non? - « Malaquins de
            Tudele, sire, m' apele on, Hom sui a Malatrie, la niece Rubïon, Il
            n' a si bele dame dusqu' en Carphanaon, A vous m a envoiié, si orrés
            ma raison. Trestout premierement de s' amour vous fait don; Bien
            vous mande par moi, ne le vous celeron, K' a li venés parler dedens
            son paveillon, O vous cinc chevaliers dont me fist mencïon :
            Ensamble o vous menrés vostre frere Guion Et Joffroi l' Angevin et
            Hunaut le Breton, Navari de Toulouse qui est de grant renon;
            Chascuns ara s' amie de gente afaitison, Fille a roi ou a conte, a
            prince ou a baron. Ma dame est fleur de lis et rose de saison, Ieus
            a gais et rians, de couleur, de façon, Et bouchete vermeille et
            fourcelé menton; Et s' est si bien taillie k' a sohait perdroit on,
            Mameletes duretes a souz son peliçon Qui un poi li souslievent son
            vermeil siglaton; Si cheveil samblent d' or dou plus fin d' Arragon.
            Qui de li vorroit faire droite discreptïon, Ne fu si bele dame puis
            le tans Salemon Et s' est sage et courtoise et parlans a raison, De
            bien et de biauté a en li tel foison Que mieudre ne plus bele pas ne
            trouveroit on, Ne l' amustans de Cordres n' a nul hoir se li non.
            Gerars, en vous a mise toute s' entencïon, Or verra se vous estes de
            grant enprisïon. Mon message ai fourni loiaument com preudon, Qu' il
            n' i a felonnie ne mal ne traÿson, Ce vous creant je bien sor la loi
            de Mahon. » - « Sarrazins, dist Gerars, ne vous tint a bricon Ki ça
            vous envoia, foi que doi saint Symon, Car vous samblés bien estre de
            bonne afaitison; Sachiez k' o vous irai, n' en soiiés en friçon,
          
            Volentiers reverroie la tres douce prison Ou mes cuers demora l'
            autrier les le buison, Quant seure me corurent Persant et Esclavon,
            Encore i est mes cuers, ja n' ait il raençon; Nous parlerons
            ensamble, je et mi conpaignon, Et ferons la besongne. » Moult fu
            ceste nouvele Gerart plaisant et bonne, Navari de Toulouse a saisi
            par la gonne, D' une part l' a mené encoste une viés tonne; Cil ert
            hardis et preus et de gente personne, Une des filles ot Aymeri de
            Nerbonne; Conseil li demanda Gerars, moult l' araisonne. « Sire,
            dist Navaris, ne vous pris une pronne Se tost ne vous hastés sans
            querre nule essonne, Puisque fille de roy s' amour vous offre et
            donne Et s' est sor toutes autres de biauté la coronne, Et s' entent
            que bontés maint en li et foisonne Ne n' a hoirs se li non l'
            amustans d' Avalonne; Nous l' arons ains que soit demain passee
            nonne, Mais gardés a vo pere ne soit qui mot en sonne. Damedieus me
            confonde, par cui il vente et tonne, Se je truis Sarrazins, s' enmi
            aus n' esperonne Devant le tre as dames. » Quant Gerars entendi
            Navari le sachant Qui li loe a enprendre ce qu' il va desirant, Joie
            en a a son cuer et moult l' en va prisant. Lors apela Joffroi l'
            Angevin tout errant, Car de chascun vorra savoir le couvenant Se de
            ceste besoigne li vorront estre aidant; Et Joffrois vint a lui et li
            dist maintenant :
          
            « Pour les sains Dieu, Gerart, k' alons nous conseillant? Quant la
            bele pucele qui fille est l' amustant Nous a mandé par non que
            vengnons a son mant, Ne sai autre conseil mais alons nous hastant Et
            mouvon enkenuit a la lune luisant; Bien soit chascuns montés et
            armés a talant, Si verrons Malatrie au gent cors avenant Et les
            autres puceles moult les { vois desirant } K' avoec eles fussons ens
            ou pre verdoiant. Se paien nous i truevent, par Dieu le roi
            poissant, Ains que je m' en departe, de ce tres bien me vant, Saront
            il se m' espee est mauvaise ou trenchant; Joene gent doivent estre
            tousjours aventurant, Ja nus hom qui trop doute ne venra en avant Ne
            ne porra conquerre non de prouece grant. » Quant Gerars l' entendi,
            moult le va regardant, De fine joie en va un petit souzriant, Les
            bras li gete au col, moult le va estraignant. « Vo conseil, dist
            Gerars, ne sont mie d' enfant, Bien ait qui ce me loe! » Moult par
            fu Gerars liés quant Joffroi escouta; Aprés Joffroi Hunaut de
            Bretaigne apela Et Joffrois l' Angevins vers Malaquin rala; Hunaus
            vint a Gerart, gaires ne s' arresta, Trestout premierement a parler
            conmença Et jure Damedieu qui tout le mont forma K' ainçois a
            Malatrie trestous seuls s' en ira Qu' il ne voist a son mant,
            puisqu' ele mandé l' a. Et dist bien a Gerart que mais honnor n'
            avra S' a la bele pucele erranment ne s' en va. « Gerars de
            Conmarchis, fait-il, or i parra S' Aymeris de Nerbonne pour neveu
            vous tenra; Tant ai de sa maniere aprise des pieça C' onme de
            lascheté ja n' aparentera. »
          
            - « Honnis soit, dist Gerars, qui pour ce perdera A estre dou
            lignage! » En piés se drece Guis, plus n' i volt atargier, Venus est
            a Gerart son frere qu' il ot chier, Par le mantel le prist d' une
            part a sachier : « Frere, ce a dit Guis, je vous vueil conseillier,
            N' i afiert lons consaus, ch' os je bien tesmoignier. Malatrie la
            bele qui tant fait a prisier Nous a mandé k' o li alons esbanoiier,
            Vous et Joffroi et moi et Hunaut le guerrier Et le preu Navari ou il
            n' a k' ensaignier : Qui a son mant n' iroit, trop aroit cuer
            lanier. Nous irons vraiement, de ce n' estuet cuidier, Mais, se j'
            en sui creüs, n' irons pas com bregier, Ains iront avoec nous
            soissante chevalier, Ens el brueill de Pinel les ferons enbuschier,
            Avoec aus remaindrai, sel voulés otroiier. En lieu de moi menrés
            Renaut de Montarmier, Cil vaut moult mieus de moi pour dames
            acointier, Car tant est fins courtois k' en lui n' a k' ensaignier,
            Et s' il vient au besoing, meillor de lui n' i quier. Avoec nos gens
            serai pour vous eschargaitier; Se besoigne vous croist, si vous
            irons aidier Car, par cel saint Seignor qui tout a a baillier, Ains
            que dedens Barbastre repairons mais arrier, Vorrons si la besoigne
            par armes avancier Que bien s' en deveront paien esmerveillier. Hom
            qui par amours aime ne doit riens ressoignier, Ains doit aventurer
            le cors et le destrier, Ne doit douter perill de mort ne encombrier,
            Adés et nuit et jour se doit estudiier Que Amours et sa dame puist
            servir sans trichier : Ainsi conquiert on joie d' amorous desirrier.
            Se Sarrazin nous vuelent les dames chalengier,
          
            Ains ne nous remaindront hiaume n' escu entier Ne clavain a
            derrompre, hauberc a desmaillier, S' en verrons ains nos cors en
            plusors lieus sainnier Que n' aions la pucele. » Quant Gerars
            entendi de Guion la maniere, Bien set qu' il doute honte et qu' il a
            honnor chiere; Doucement le regarde, moult li fist lie chiere. «
            Frere, ce dist Gerars, par l' apostre saint Piere, Cis consaus ne
            vint pas de pensee laniere, Cestui conseil croirons, car vis m' est
            qu' il afiere K' avoec nous menons gent d' armes duite et maniere;
            Bien sai qu' o moi venront a petit de proiiere. Ennuit quant de la
            lune aparra la lumiere, Isterons de Barbastre par la porte a l'
            archiere Et passerons de Sore belement la riviere; Nos gens
            enbuscherons el brueill les la bruiere; Se paien nous i truevent,
            cele gent aversiere, Maintenir nous convient com gent hardie et
            fiere, Car ce que alons querre couvient que je conquiere; Ja
            Damedieu ne place, qui est vrais avoiiere, Que je dedens Barbastre
            retorne mais arriere Se je n' ai la pucele. » Quant Guis de
            Conmarchis a son frere escouté, Bien pensa que la voie li plaist et
            vient en gre; D' iluec se departirent, n' i sont plus arresté,
            Entour Malaquin sont li baron rassamblé. Aprés ce ke entr' aus orent
            un pou parlé, Renaut de Montarmier ont maintenant mandé, L' afaire
            li devisent si qu' il l' ont enpensé Et Renaus, conme preus et
            hardis, l' a loé.
          
            « Gerart de Conmarchis, fait-il, par les sains Dé, Je ne lairoie mie
            pour l' or d' une cité K' avoeques vous ne voise, de ce ne soit
            douté. Droit a la mie nuit soions tuit arreé Et armé gentement et
            richement monté, De ceens isterons quant coc aront chanté Et
            passeronmes Sore ou a no ou a gue, La tres bele pucele verrons
            dedens son tre. Clarïons de Valdune m' a dit par verité K' ainc
            mieudre ne plus bele n' ot mantel afublé; Gerars, quant tel pucele
            vous a son cuer donné, Qui est fille de roi et de tel poesté, Moult
            vous a Dieus moustré de debonaireté. Une chose sachiez tout par
            certaineté K' ainçois verrai mon hiaume fraint et esquartelé Et mon
            escu pesant par pieces decoupé Et mon hauberc rompu et mon cors
            moult navré Que ne conquerons cele ou tant a de biauté. » Gerars l'
            ot, si en a de joie un ris geté : « Renaut, ce dist Gerars, si me
            doinst Dieus santé, Vostre conseill ne furent onques de lascheté,
            Souvent ont vos fais d' armes esté bien esprouvé, Plains estes de
            vaillance. » Renaus de Montarmier ot dite sa pensee A Gerart qui
            moult l' ot de bon cuer escoutee; Chascuns des barons a sa parole
            loee, De ce ne vous iert ore plus parole acontee. Si bien et si a
            droit ont lor chose arreee Que quant la lune fu a mie nuit levee
            Issirent de Barbastre coiement a celee; Par tel couvent lor fu la
            porte desfermee K' avoec iroit Gautiers de Tolouse la lee :
          
            C' ert cil qui de Barbastre gardoit la maistre entree, Chevaliers
            ert vaillans et de grant renonmee; La porte ont a Fouchier de
            Chartres conmandee. Damedieus les conduise qui fist ciel et rousee,
            Car ainçois qu' il repairent aront chier achetee L' amor que
            Malatrie a a Gerart donnee. Les un tertre chevauchent pres d' une
            grant valee, Malaquins les conduist, qui bien sot la contree, Droit
            vers le tre as dames. Nostre François chevauchent par desouz une
            angarde, Guis apela son frere que il plus nen agarde. « Sire, fait
            il, drois est que nous nous prenons garde De la gent sarrazine qu'
            est soutive et coillarde Et moult est sa mercis felenesse et
            gaignarde, Plain de traÿson sont, male flambe les arde! Faisons par
            quoi ne tiengnent pas no gent a musarde. » Dist Gerars : « Nous
            avons gent qui n' est pas coarde Et si bele pucele nous a pris en sa
            garde, Qui est blanche et vermeille, ce n' est mie de farde, Et s'
            est sage et courtoise et plaisans et gaillarde, Je croi bien k'
            envers nous n' ait pensee renarde. Pensons de l' esploitier, car
            moult forment me tarde Que sanc de Sarrazins parmi les chans esparde
            A m' espee qui pas de petis cops n' escarde; Donna le moi
            Guillaumes, faite fu a Bobarde, Nel puet tenir haubers ne c' uns
            poulés c' on larde Tant est de bonne forge. »
          
            Guis entendi son frere Gerart au fier corage, Moult le tint a hardi
            et a preu et a sage, Bien voit et bien connoist au samblant dou
            visage Que li maus amoreus le tient si com a rage. « Sire frere,
            fait il, ne tenés a folage Que j' ai ainsi parlé, car en lieu moult
            sauvage Et moult tres perilleus requerés marïage; Nonpourquant bien
            est drois k' aiiés grant vasselage, Car Amours vous a bien paié son
            guienage; Qui aime tel pucele et de si grant parage Ne doit le cuer
            avoir ne enfrun ne ombrage, Bien en doivent si coup estre fier et
            volage. Nous passeronmes Sore, mais ce n' iert pas a nage, Ne sai
            qui le tenra a sens ou a outrage Car, par cel saint Seignor qui nous
            fist a s' ymage, Ainçois que je retorne i laira teus son gage Cui je
            ferai gesir tout sanglent en l' erbage, Se Baiars ne me faut qui a
            dure la nage, Car a gent sarrazine devons si fait paiage; Ce treü
            devons nous tenir par heritage, Car tousjours l' ont tenu la gent de
            no lignage De droite ancisserie. » Quant Gerars ot son frere qui est
            de tel afaire Qu' il sor gent sarrazine vorra tel chose faire, S' il
            puet, ains qu' il retorne, qui a prouece paire, Riens ne li peüst
            dire qui tant li peüst plaire. « Frere, fait il, com estes et preus
            et debonaire! En vous puet on bien prendre de tous biens exemplaire.
            Nous sonmes joene gent, pour le cors saint Hylaire; La on conquiert
            honnor, la nous couvient il traire
          
            Et Dieu croire et amer de bon cuer sans retraire; S' autrement le
            faisiens, dont seriens nous contraire A la geste Aymeri qui est de
            tres fin aire. As dames en irons, cui qu' il doie desplaire, Et
            verrons Malatrie, la bele au cler viaire; Je croi ne fu si bele puis
            le tans le roi Daire; Quant de li me souvient, tous li cuers m' en
            esclaire, Tant est et bone et bele. » Nostre François chevauchent
            sor Sore entre deus mons; La riviere fu clere et durs en fu li fons.
            « Sire, ce a dit Guis, la riviere passons. » Chascuns s' i assenti,
            cours en fu li sermons; Malaquins de Tudele fiert ens a esperons,
            Gerars et Guielins le sivent as talons Et Joffrois l' Angevins et
            Hunaus li Bretons, Renaus et Navaris, chascuns fu moult preudons. La
            riviere ert parfonde, ne vous en mentirons, Si que moilliez en fu
            mains haubers fremillons; La riviere trespassent, Damedieus et ses
            nons Les destourt d' encombrier si qu' il en est saisons! «
            Malaquin, ce dist Guis, ou nous enbuscherons? - « Sire, dist
            Malaquins, tres bien vous i menrons : Un petit boschelet ci devant
            trouverons, C' est li bos de Pinel, iluec vous laisserons. » - «
            Malaquin, dist Joffrois, l' aigue passee avons; Biaus amis, or te
            garde que n' i soit traÿsons, Car se de nul faus tour vers toi nous
            percevons Tu seras li premiers que nous detrencherons. » - «
            Seignor, dist Malaquins, ce seroit bien raisons. La bele Malatrie
            qui a les cheveus blons Vorroit mieus estre morte, si me consaut
            Mahons, Que de son cuer venist si faite mesprisons. » - « Amis, ce
            dist Gerars, et nous bien t' en creons. Or chevauchons avant, ne
            plus n' i arrestons,
          
            Si bien et si a droit nostre afaire ordenons Et nostre enbuschement
            si en conroi metons Que, se paien nous vienent, que bien nous
            desfendons. » - « Sire, dient François, par amours nous hastons,
            Que, par icel Seignor cui baptesme tenons, De lances et d' espees
            ainçois tant i ferrons Que vuis en remanra mains destriers arragons
            Et en sera perciés mains foies, mains ponmons, Coupés et detrenchiez
            mains escus a lyons Que la bele pucele o nous n' en aportons;
            Chascuns a volenté que nous la conquerons Sor la gent sarrazine. »
            Nostre baron chevauchent, chascuns grant talent a, Se vient a la
            mellee, que de cuer i ferra. Malaquins de Tudele trestout droit les
            mena Ens el bois de Pinel, iluec les enbuscha; Gerars de Conmarchis
            a Dieu les conmanda : « Seignor, dist il a aus, por Dieu or i parra,
            Se ce vient au besoing, com chascuns s' aidera Et conment de l'
            espee sor Sarrazins ferra. » - « Sire, dient François, ne vous
            esmaiez ja; Honnis soit, s' il vous plaist, qui plus sermonnera!
            Tout sonmes sermonné, nous savonmes pieça Que cil est fins honnis
            qui mauvaistié fera. » Quant Gerars les oÿ, tel joie eü en a Que li
            cuers de son ventre de joie en soushauça; De sa gent se depart que
            plus n' i arresta, Renaut de Montarmier avoec lui enmena Et Joffroi
            l' Angevin cui moult forment ama Et Hunaut de Bretaigne avoec lui
            apela, Navari de Tolouse mie n' i oublia. Cil cinc s' en vont
            ensamble, Malaquins les guia; Se cil sires n' en pense qui le mont
            estora, Je croi que li dux Bueves trop tart les reverra.
          
            Quant furent pres des tentes, Malaquins s' arresta, Bel et
            courtoisement lor dist et devisa C' un petit l' atendissent car il
            revenroit ja. « Hastez vous, dist Gerars, car ja ajournera. »
            Malaquins de Tudele le bon destrier brocha, Au paveillon s' en vient
            ou les dames trouva, Filles de rois i ot, chascune se leva. Malatrie
            la gente tantost li demanda : « Veïstes vous Gerart ne la gent de
            dela? » - « Oïl, dame, fait il, vous les averés ja. » Malatrie l'
            entent, de joie un ris geta. Malaquins s' en retorne, nos François
            enmena, Des chevaus descendirent si tost qu' il vinrent la, Chascuns
            d' aus les puceles gentement salua. Malatrie la gente devant tous s'
            avança, Gerart de Conmarchis ses bras au col geta, De ce k' est la
            venus moult forment le prisa; Chascune des puceles un des barons
            pris a, El paveillon entrerent. Dedens le tre de soie a lions
            entailliés Sont entré li baron, quant orent atachiés Lor bons
            destriers corans as arbrissiaus foilliés; Les les dames s' assieent
            as gens cors afaitiés Sor dras d' or et de soie qui n' estoient pas
            viés. Bien erent acesmees, vraiement le sachiés; De saphirs, d'
            esmeraudes et de rubis prisiés Orent tant entour eles sor cors, sor
            bras, sor chiés Que de la grant richece vous esmerveillissiés. De
            Malatrie fu Gerars bel araisniés : « Amis, dist la pucele, envers
            moi vous traiés, Bien sai que a moi estes en message envoiiés,
            Amours vous i envoie, tres bien venus soiiés; Je vous pri que cel
            hiaume, s' il vous plaist, deslaciés, Veoir vorrai a cui mes cuers
            s' est otroiiés. »
          
            - « Bele, ce dist Gerars, onques ne fui si liés Mais que de faire
            chose que me conmandissiés. » Lors deslace son hiaume qui d' or
            estoit vergiés, Aussi firent li autre, nus n' en est detriiés, Pour
            l' amour des puceles. Malatrie la gente ot moult le cuer joiant
            Quant ele vit Gerart si bel et si plaisant, Moult le trouva courtois
            et sage et bel parlant. As puceles se vont li chevalier joant Et par
            beles paroles se vont entracointant, Vin et fruit et espices orent
            et bon samblant. Flandrine a Sororee va un pou conseillant Et li
            dist que moult sont cil chevalier sachant Et de bele maniere et sage
            et avenant, ~ Car pleüst a celui en cui il sont creant Qu' il
            fussent nostre ami tousjours a remanant, Car moult samblent bien
            estre en tous biens entendant. » Gerars et Malatrie se vont moult
            regardant; « Bele, ce dist Gerars, k' alez vous atendant K' a
            Barbastre n' alons, le chastel bien seant? La seriés baptisie ains
            demain jor passant. » - « Certes, dist Malatrie, moult le vois
            desirant, Mais encor a moult loing dusqu' au jour aparant, Ne me
            plaist que encore soions de ci partant. » Dist Gerars : « Douce
            amie, or soit a vo talant, Tout entierement vueil faire vostre
            conmant. » Quant le voit Malatrie si tres obeissant, Forment l' en
            aime et prise assez plus que devant. Que vous iroie je la chose
            porloignant? Moult orent de deduit, moult orent joie grant; Mais s'
            or n' en pense Dieus ou tout est apendant, Qui de la sainte Virge
            nasqui en Belleant, Mar vinrent no François dosnoier si avant. L'
            eschargaite faisoient Sarrazin et Persant
          
            A cinc cens bien armés de la gent Tervagant, Cele eschiele ert
            livree Rustin et Malquidant; Les le brueil de Pinel venoient
            chevauchant, Chevaus oënt henir ens el pre verdoiant, Droit cele
            part se traient a esperons brochant. Gautiers li Tolousans les va
            apercevant, A Gui de Conmarchis le va tantost moustrant Et quant
            Guis les perçoit, sa gent va semonnant : « Baron, or dou ferir sor
            la gent mescreant! Vez les ci ou nous vienent delez cel desrubant,
            Ja arons la bataille. » Sarrazin s' en repairent tout le fons d' un
            vaucel, Nos François ont trouvés ens el brueil de Pinel; Quant nos
            gens les perçoivent, moult tost et moult isnel Monterent puis s' en
            vinrent brochant par le prael. Devant les autres vint Guis, l' escu
            en chantel Et la lance sor fautre a loi de preu danzel, Un Sarrazin
            feri c' on nonmoit Manuel, Ne li valu la targe la penne d' un mantel
            Ne l' aubers de son dos la monte d' un fuisel, El cors li mist la
            lance atout le penoncel, Cil cheÿ mors a terre desouz un arbrissel.
            A l' assambler i ot reversé maint penel Et maint foie percié et
            coupé maint boel; Qui brisié ot sa lance le bran traist dou forrel.
            La veïssiez moult tost conmencier tel maisel Dont de mainte armeüre
            rompirent li clavel Et parmi les chans furent espandu maint cervel.
            Guis escrie : « Monjoie! Ferés, franc damoisel, En l' onnour
            Damedieu qui forma Danïel, Sor la gent sarrazine. »
          
            Moult fu cele ajournee clere et plaisans et bele Et fiere la
            bataille et tres aspre et isnele; Par les chans veïssiés des lances
            mainte astele, Maint cheval estraier corant a vuide sele, De quoi li
            seignor gisent sanglent par la vaucele; Grant noise et grant huee ot
            parmi la praele. Les cris en entendi Malaquins de Tudele, A Gerart
            et as autres en nonça la nouvele; Quant Gerars l' entendi, n' a
            talent qu' il revele : « Or as chevaus, fait il, pour la Virge
            pucele! Se perdonmes Guion, mal ira no querele. » Lor elmes
            relacierent, mais n' i ot damoisele Cui li partirs n' anuie. Quant
            Malatrie entent que Guis de Conmarchis Fu el brueil de Pinel de
            paiens assaillis, Moult tres forment en fu ses cuers grains et
            maris; Venue est a Gerart, se li dist : « Dous amis, Ne cuidiés pas
            que soit par moi cis plais bastis, Mieus ameroie estre arse, par foi
            le vous plevis; Or pensés dou bien faire contre les Arrabis Et
            soiiés de Guion secorre entalentis! Aprés vous m' en irai, li
            consaus en est pris, Car se me tient mes peres, mes cors est mal
            baillis. » - « Ne vous esmaiés pas, dist Gerars li hardis, Car Dieus
            nous aidera, li rois de Paradis. » Quant Malatrie l' ot, si li a
            fait un ris; « Dieus, dist ele, com est Gerars preus et gentis! »
            Lors montent li baron, n' i fu lons termes mis, A lor cols
            rependirent lor fors escus voltis Puis prendent les espiés as fers
            trenchans brunis, Congié prendent des dames com sage et bien apris,
            Les destriers esperonnent parmi les pres floris.
          
            A l' estour sont venu aigre et volenteïs, Chascuns des barons a le
            sien par terre mis, Joffrois escrie « Angiers » et Gerars «
            Conmarchis » E Hunaus « Saint Malot », le cri de son pays, E Renaus
            « Montarmier », qui preus fu et hardis, E Navaris « Toulouse ».
            Fiere fu la bataille et asprement enprise; D' ire et de maltalent fu
            durement esprise Cele gens sarrazine et en grant couvoitise Que
            nostre gent ëussent detrenchie et malmise; Maint escu i ot frait et
            mainte targe bise Et maint cors de vassal sanglent souz sa chemise.
            Asprement s' i ayüent cele gens Conmarchise, Mais se Jhesus n' en
            pense et li cors saint Denise, Si folement n' alerent onques mais
            gens assise; Forment lancent et traient cele gens mal aprise, Aussi
            volent saietes com fait gresieus par bise. Es vous Gerart poignant
            encoste une falise, Ou poing le bran d' acier, n' ot meillor dusk'
            en Frise, Que li donna Guillaumes, forgie fu en Pise, A maint paien
            en a le jour la vie prise; Bien moustre k' en lui n' a esmai ne
            coardise. Gautiers li Toulousans qui ot la barbe grise Se maintient
            en l' estour com vassaus sans faintise, De bien faire semont les
            autres et atise. Renaus, Joffrois et Guis, qui plain sont de
            franchise, Et Hunaus de Bretaigne, qui preus fu a devise, Cil le
            firent le jour com gent de fiere guise; Bien moustrent qu' il
            desirent qu' il eüssent conquise Malatrie la bele.
          
            Bien avez entendu la pure verité Conment nostre gent furent des
            Sarrazins trouvé Ens el brueil de Pinel si com fu ajorné; Maint
            ruiste coup i ot departi et donné Si que par terre en jurent maint
            mort, maint afolé. Mais un petit de chose i avoie oublié De quoi
            Sarrazin furent deçut et avuglé, Car tout droit a ce point qu' il
            lor fu ajorné Leva une bruïne tout contreval le pre, Quant des
            puceles furent li cinc baron sevré, Si que quant il se furent as
            paiens ajousté Qu' il cuidierent des cinc qu' il fussent mil armé,
            Car par la grant bruïne furent desapensé; Puis que de deus pars
            furent Sarrazin escrié, Trestout cuidierent estre ocis et decoupé,
            Lors tornerent en fuie, n' i sont plus arresté. François les
            enchaucierent, dont ce fu foleté, Car pour la grant bruïne dont il i
            ot plenté Ne sorent de quel part il estoient torné. Rustins et
            Malquidans n' orent pas sejorné, Car tout li premier furent dedens
            lor ost entré, A l' amustant de Cordres vinrent au maistre tre, Lor
            afaire li ont bien dit et devisé Conment Guion trouverent ens el
            brueillet ramé. « Sire, fait il, tout fussent et mort et afolé, Mais
            par Gerart avons esté desbareté Qui vint a la rescousse, dont sonmes
            formené, Car a plus de mil homes nous vint droit au costé; Ainc n'
            en seümes mot si fumes atrapé Et pour ce sont vostre home ocis et
            malmené. » Quant l' amustans l' entent, s' a Rustin regardé : « Alez
            vous ent, fait il, vous aiés mal dehé! Ne sont mais que deus cens
            par dedens la cité, S' il croissent chascun jour, nous sonmes
            enchanté. Alés a vos herberges, tout estes assoté, Ou vous avez
            songié ou estes enyvré,
          
            De paour estes moult pale et descoloré. » Et cil s' en passent
            outre, honteus et abosmé. Es vous un Sarrazin, le frain abandonné,
            Moult forment se hastoit car n' ert pas en santé, Car le cors avoit
            moult en pluseurs lieus navré; A l' amustant de Cordres a tout dit
            et conté Conment Guion trouverent et conment ont erré; Bien li dist
            que tout fussent li premerain tué, Mais Gerars, lui cinquiesme, vint
            poignant les un ble; ~ Par Rustin vo neveu sonmes tuit engané, Car
            si tost k' a nous furent li cinc Franc assamblé L' ensaigne geta
            jus, ja ne vous iert celé, En fuie s' en torna encoste un viés fossé
            Et par ce sonmes nous desconfi et maté. » Quant l' amustans l'
            entent, pres n' a le sens dervé. « Hasteement, fait il, soient mi
            cor sonné! Mar nous ont crestïen de si fait giu joué; Se je puis,
            chierement lor iert guerredonné. » As armes sont coru li cuvert
            desfaé, L' amirans et maint autre furent moult tost monté, Vers le
            brueil de Pinel se sont acheminé, Li uns n' i atent l' autre, tout
            vont desconreé. François oënt la noise, ne lor vint pas a gre, Bien
            sevent qu' il seront ja moult dur encontré; Un fort passet
            trouverent, celui ont trespassé; S' il seüssent la voie, pres
            estoient dou gue Par la ou il estoient premierement alé; De
            desfendre s' aprestent, illuec sont arresté, Espiés et lances orent
            li plusor recouvré; Dieus lor soit en aÿde par sa douce amisté! Bien
            moustrent que en aus n' a point de lascheté, Moult se cuident chier
            vendre, ains que soient outré, Vers la gent sarrazine.
          
            Pres dou brueil de Pinel, encoste une valee, Fu nostre gent
            françoise retraite et aünee, Bien oënt de paiens les cris et la
            huee, Moult a l' enfes Gerars sa gent reconfortee : « Or i parra,
            fait il, qui ara tel pensee Que sa force soit bien sor paiens
            esprouvee. Sachiés qui ci morra, fait ara tel jornee Que des angles
            sera s' ame a Dieu presentee, Mais qu' il se vende chier vers la
            gent desfaee. Nus ne puet tousjours vivre, fols est qui a ce bee Et
            cil qui ci ara sa vie en bien usee Richement l' en sera l' uevre
            guerredonnee, Moult sera eüreus qui bien ara usee La vie que nous a
            Dieus ou siecle prestee; La mors Jhesucrist soit chascun el cuer
            entee Et soit, ains que muirons, fierement recordee Vers ceaus qui
            li ne croient, au trenchant de l' espee. » Quant li baron l'
            entendent, moult lor plaist et agree; « Par cel seignor, font il,
            qui fist ciel et rousee, Ne vorriemes pas estre roi en nostre
            contree Et ne deüssiens estre hui a cele mellee; Tant i ferrons,
            ainçois que viengne l' avespree, Que devant Dieu porrons aler teste
            levee. » Quant Gerars l' ot, de joie a sa hanste branlee, Car n' i
            ot gaires nul n' ait lance recouvree. L' uns apareille l' autre
            conme gens avisee, Li sains a au navré sa plaie restoupee, De
            baniere ou de cote bien estrainte et bendee, De coroie ou de corde
            sa brongne renoee. Damedieus les consaut et sa mere honneree, Car en
            lieu perilleus ne fu mais gens trouvee De tele asseürance.
          
            Devant le pas se furent François arresteü, N' i a cel n' ait espiel,
            lance ou dart esmolu, Ou en son poing le bran d' acier trenchant
            tout nu, Fierement rembraçoit chascuns d' aus son escu; De desfendre
            s' aprestent com gent de grant vertu, Li uns conforte l' autre, ne
            sont pas esperdu Ains jurent Damedieu, le vrai pere Jhesu, K'
            ainçois que il i muirent se seront si vendu K' en paradis seront
            richement receü. A tant es Sarrazins parmi le pre herbu, Moult
            demainent grant noise li cuvert mescreü. Dist Gautiers de Toulouse :
            « Franc baron esleü, Veez com Turc akeurent delez cel val fueillu,
            Tout desconreé vienent, n' i a resne tenu; N' i ait nul qui se mueve
            tant qu' il soient venu, Espoir ja en verrons en ce pas maint cheü.
            » Droit vers la nostre gent sont paien acoru, Dedens le pas se sont
            li plusor enbatu, Maint en y a noiié et maint s' en sont issu. Moult
            par i ot grant noise et grant cri et grant hu, La endroit ot maint
            coup donné et maint rendu; Hardïement se sont nostre gent maintenu
            Contre gent sarrazine. Les le brueil de Pinel en la valee herbue Fu
            fiere la mellee de la gent mescreüe Encontre Nerbonnois, cui Dieus
            soit en ayüe, Qui pas ne se maintienent conme gent esperdue Mais com
            gent ou prouece est plantee et creüe, Qui honte ont adossee et
            honnor maintenue; Encontre honnor ne doutent morir une cheüe.
          
            Guis de Conmarchis tint el poing l' espee nue, Si fiert un Sarrazin
            k' a celui coup le tue Et Gerars fiert un autre si qu' a terre le
            rue; Gautiers li Toulousans a la barbe chenue Le fait si asprement
            que trestous en tressue; Joffrois ne se tint pas c' oisiaus qui est
            en mue, Cele part ou il torne, tous li rens en remue; Renaus de
            Montarmier tint une hace agüe, Sachiés k' ains qu' ele fust brisie
            ne perdue En fist maint sanc espandre par deseur l' erbe drue. Bien
            le font no François, chascuns s' i esvertue, N' i a celui ne croie
            que moult chier soit vendue Sa vie ains qu' ele soit fors de son
            cors issue. Dieus lor soit en aÿe!
          
                  