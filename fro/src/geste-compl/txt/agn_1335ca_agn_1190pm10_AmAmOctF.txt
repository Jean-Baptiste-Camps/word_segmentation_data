Qi voet oyr chaunzon d'amur,
De leauté e de grant douçour –
De troeffle ne voil jeo parler –
En pees se tienge pur escoter!
De deus juvenceals vous dirray,"
Sicom en escrit le trovay;
Q'en la court un counte estoient
E des armes li servoient.
Moult furent de grant vassalage,
Gentils e de grant parage;
Fiz estoient de barons,
Si vous dirroy bien lor nouns:
Li un estoit Amys par noun,
L'autre est appelé Amillyoun.
Li deus estoient de une nature,
Angeles resembleient de faiture.
Taunt s'amerent fierement
Que freres se firent par serement;
As autres ne fesoient unke semblaunt
De companie tant ne quant.
Ceus de la court avoint envie
De lour estre e de lour compaynie,
Q'amerent entre eus tant fierement,
E de ceo se coroucent sovent.
De cors de visage bien resembleyent:
Si de une robe vestu estoient,
N'est home el mound qe les avisast
Qe l'un de l'autre desceverast.
E si furent de une estature,
De une forme e de une nature.
Leals furent envers lor seygnur,
Bien le portent a honour;
Si les amast mult tendrement,
Honur les fist a lour talent.
Chivalers lour fist a grant honur:
Touz les ad dobbez en estour,
Lour trova si com il voleint;
Hautement lour feste teneint.
De Amys fist son botiler,
Car moult a ly puet affyer.
Amyllioun ne velt lesser:
De son hostel ly fist justizer,[f.69rb]
Mestre mareschal sur touz
Qi fort esteit e coragous.
De cel mester longtemps servirent
E par tot bien loé furent.
Amillion demorra
Atant qe son pere fina,
Qi de soi n'ad autre heyr.
Quant Amillioun sout pur veir
Qe son pere fuy affyné,
De son seignur le counte ad pris congé,
Qe li covient garder sa terre
Qe nul li fist treson ne gere,
Ne qe autre heyr n'i entrast
Ne ses droitz amenusast.
Le counte fust de ceo marriz,
Congé li done mes enviz;
Mes le conte fist com bon seygnur,
Destourber ne vout son honur;
Mes s'il eust od ly affere,
Fuist ceo en pees ou en guerre,
Maundast a ly hastivement,
E il od force de sa gent
Vendroit a ly, ceo li jura.
Amyllioun ly mercya.
Atant del counte departi,
Si ala parler a son amy
Amys, q'estoit son compaignoun,
En bone foy saunz treson.
De plur ne se poet tenir,
Car moult li greve le departir.
Donqe parla sire Amillioun
E dit: 'Amis, beau compaignoun,
En bone foy saunz tresoun
A nostre seignur servy avom.
Pur vostre honur vus cri mercy,
De une chose soiez garny:
Le counte ad seignz un seneschal
Qe mout est feloun e desleal
E si est de mult grant parenté;
Pur ceo est il le plus doté.
Unke ne vous pout amer,
Mal vus ad quis a son poer,[f.69va]
Mes encheson ne pout trover
Par quoi il vus pout grever.
Mes quant jeo serray departi,
Donke vus serra il fort enemy.
Gardez vus de sa felonie!
Ne aiez od li compaignie,
Car qui s'acompanie od feloun
Ne porra trover si mal noun;
Car piz ne porra avenir
Quant compaignoun velt autre trahir.
A tote gent bel responez,
Grant preu e grant honur avrez!
Lessez orgoil e envie,
Si vous gardez de glotonie!
Amez bien vostre seignur,
Ne soffrez q'il eit deshonur!
Mout li devez amour e foy,
Car bien ad amé vous e moy.'
Atant se sunt entrebeysés,
Plurent e crient de pité.
Suz cel n'ad home que la fust
Qe dolur de la pité n'en eust.
Paumez sunt chaeuz a terre;
N'est home qi me vousist crere
Si jeo deisse la moyté
Del doel q'entre eus ount demené.
Li un s'en va ver son pays,
Li autres remeint tristes e pensifs.
Quant Amis de palmisoun levoit,
Vers la court sei retorneyt;
Sitost com en la porte entra,
Li seneschal li encontra
Qe semlaunt d'amur li fesoyt,
Mes de quer poy li ameit.
'Sire Amis,' dit il, 'bien veignant!
De vous suy ore alé pensant
E de misire Amillioun
Qi a vous ert leal compaignon.
Ne volez unke nul autre amer
Ne semblant a nul mustrer;
Mes quant s'en est departi,
Requer qe soyez mon amy,[f.69vb]
Mon ami e mon bien voilant.'
Amis respount aitant:
'Sire seneschal, vostre amisté
En moy n'est si enploié
Qe ne puisse nul autre amer
Quant talent me doint e voler.
Si Amilliouns soit alé,

Son quer me est abandoné,
E jeo ly aym e ameray;
Pur nul autre ne li lerray
Par ceo qu'il est chose esprové
Pur promesse saunz seurté.
Mes de taunt me poez crere
Qe, si vous eiez de moy affere,
Jeol vous fray od graunt douçour,
Sauve chescuny honur.'
Li seneschal ataunt se tint,
Qe d'anguisse pale devint;
Purpense sei q'il se vengereit
Sitost com son leu verreyt.
Amis lessa le temps aler,
Ala e fist son mester;
Servi le counte com il soleyt,
E le counte mout li amoyt:
Od sei le tint plus privé
Qe nul autre de sa meisné.
Ore vous dirrai de sir Amilloun:
Quant vint a sa regioun,
La gent qe de sa terre furent
Od grant nobley li receurent;
Trestouz li firent homage.
Ore poet il mener grant baronage!
N'ust od ly ja si privé
Q'il n'out dis chivalers de maisné.
Tant fuit de sa gent amé,
E lour ad trestouz doné
Bons chevaus e deners,
E robes a ses esquiers.
E il memes si bel estoyt
Qe tut le pays le disoyt
Si Deu mesmes le eust purtret,
Plus bon ne meuz ne serra fet.[f.70ra]
Sa gent durement l'amerent;
A femme prendre li consaillerent.
Par lour consail se mariat:
Une gentile femme esposat
Qe fille d'un counte estoit,
E pere e mere perdu avoit;
Pur heritage la moyté
Li fuit escheu del counté.
De beauté avoit le pris
Sour touz les dames du pays.

Bien furent entre eux couplés
De parage e de beautez.
Ore lerray de Amyllioun ester,
E de sir Amys vus voil counter,
Qe fuit demoré od son seygnur
E meuz li servi de jour en jour.
Taunz com Amis meuz li serveyt,
Le seneschal plus li haeit;
De son benfait avoit envie,
Mes Amys ne l'aparceust mye.
Li quens une dame aveit
Q'il come sa vie ameit.
Une fille avoit la dame
Q'ele amoit come s'alme.
Mout fut gentile la damoysele,
En une realme ne out plus bele.
Deus countes la desirent,
E esposer la volirent,
Mes ele a trestouz respoundi
Ne vont uncore aver mary.
A grant cherté le tynt le pere,
E mout lama auxi la mere.
La damoysele fuit bien gardé:
Compaignes out a grant pleinté
Des dameseles del pais
En sa chambre noef e dis,
Qe touz fesoient sa volunté;
De countredit n'en ad parlé.
Un jour par aventure avint
Qe li quens une feste tynt
Par un jour de l'Ascensioun;
La fuit assemblé maint baroun.[f.70rb]
Est veuz li mestre botiler,
Amys, qi bien sout son mester:
De un drap vestu esteit,
La coupe devant li quens teneit.
Mout fu beals e aligné,
Des chivalers fuit moult prisé.
Entre eux communement disoient
Qe unque si bel chevaler ne veient;
E li quens meme le dist
Qe onqe si bel chivaler ne vist.
Touz ceus qe en la sale estoient
De sa beauté matire aveient.
Est venuz la novele
En la chaumbre a la damoisele
Del botiler qe tant ert beaus
E tres gentil dameyseals,
E q'il fuit tant bon chivaler
Q'en la court n'out son per.
La pucele en prist tendrour
Qe tant vers li ad getté s'amour;
Si forment comensa a amer
Q'ele ne pout boyvre ne manger.
Les damoyseles qe od li erent
Purquei ceo fuy ly demaunderent.
E ele dit que malade fuit,
Ne sout dont cel mal ly avenut.
Ele comaunda qe eus se teysent
E d'autre chose s'enveysent.
En cel langur demora
Tant que li quens s'en ala
A boys juwer en venerie,
Od ly tote sa chivalrie.
A l'ostel n'i out nul remis
Des chevalers for sire Amis,
E il remist pur maladie.
E la damesele ne targa mye:
De sa dame prist congé,
E ele tantost li ad doné.
Nomer vous dey la pucele:
Son dreit noun est Mirabele,
Mes Florie fust apelé
De ceux qe furent de sa meisné.[f.70va]
Florie, quant le congé en eust,
S'a hasté a plus que ele pust;
Ove une soule chambere
Ala par congé de sa mere
Parler a Amys que ele ama.
Tant parla e taunt demora
Qe tot son corage descovery:
E dit pur l'amur de luy
Morust, s'il n'eust de li pité
E que ele fust de ly amé,
Que si de ly amour ne avoit,
Jamés home ne amereit.
Amis, quant l'ad escoté,
Quideit que ele fuit devee
Qe ele pout pur hounte descoverir
Sa volunté e son desir.

De respoundre se purpensoit
Com celi qi talent ne aveit
Q'il mesprist vers son seignur.
Estez vous Florie par grant errour!
Ele li respondi e dist: 'Coment
Vous ay amé celement?
Qe jeo vus ay doné m'amur?
Ja en ma vie aprés ceo jour
Ne serray en mon quer heytez
Si jeo ne soye de vous vengez!
Certes ore suy jeo bien honye
Quant vous me dedeignez avere amye!
Tant gentils hommes m'ount prié,
E trestouz ai je refusé.
Certes n'estes pas chevaler!
Mescreaus estes e laner!
Un play bien dur vus bateray:
A mon pere le conteray
Qe vers li estes e moy forfet,
E serrés des chivals destret.
Donques serray de vous vengé!'
Atant s'est Florie retorné.
Amis mout se purpensa;
Le un mal e l'autre mout dota.
Corteisement ly respundi:
'Damoisel, pur Deu mercy,[f.70vb]
Vostre amy suy e serray,
E vostre serjant tant com jeo viveray.
Vers vous ne mesprendroie mye
Par quei vous en averez vilenye
Ne de vostre corps hontage.
Jeo preng Deu en tesmoignage:
Si ceo poet estre aparceu
Qe de moy feissez vostre dru,
Ne serrioms nous en fyn honye?'
'Hostez, hostez!' ceo dit Florie,
'Nous le froms si privément
Touz deus a nostre talent
Nel savera home de mere nee.'
Tant li ad dit e parlé
Ore sunt a un de cel affere,
Dount devisent la menere
Coment e quant s'assemblerunt.
Allas! Q'encusé serrount,
Qe trestot oy un vassal
De la meisnee le seneschal.

A son seignur le ala counter
Sitost com il poet espleiter.
Le seneschal fut molt lee;
Ore quideit bien estre vengé
De vostre corteis botiler;
Tot lour estre fist espier.
Qant vint le terme q'avoint dit,
Il ensembleront od grant delit:
Par grant duçour s'entrebeiserent,
De amour parlerent e juwerent.
De autre chose ne dirrai mie;
Ne croy pas q'il y avoit vilaynie.
Le seneschal, quant sout la covine
Entre Amis e la meschine,
L'endemain vint tot a hounte:
Acounté est tot lor oevre al counte.
Li quens fu de ire enflé,
Ne parla mot une luwé.
'Adonke,' dit il, 'Deu mercy,
Si ceo traitour m'ad issi hony,
Que tant amey e tant ting cher,
En qi me porrai affier?[f.71ra]
Si est grant desert venu:
Ma fille est pute devenu.
Ele est honie, jeo suy trahi;
Cel fel traitre m'ad icy servy.
A touz jours avera reprover
Si jeo ne me puisse de li venger.
Est ceo voir, sire seneschal?
Jeo guide que l'avez dit pur mal.'
'Sire,' le seneschal respound,
Par celi qe fist le mound,
S'il le velt denier,
Com leal chevaler le voil prover,
E cil que de nous est vencu
Soit detret e puis pendu!'
E dit li quens: 'Ore vaut meins!
Ceste play m'est laid e vileins.'
Atant en la chambre entrat,
La dame sur un lit trovat.
'Dame,' dit il, 'ne savez
Quele fille vus avez!
Ele est ja femme de mester,
E ceo ad fait nostre botiler.
Pur nostre bien hounte nous rend:
Tray nous ad malement,

Qe nostre fille ad trahy e affolé.
Deu li doint male destiné!
Si avra il, si jeo vive tant;
Ne li ert nul de mal garrant.
Tut ert detret e puis pendu,
E la pute arse en fu!'
La dame ne sout quoy dire.
Le counte de mal ard e d'yre,
Devint plus noyr ke carboun.
Tost sailli hors de la mayson,
Si encontra le botiler.
A li soleit trop beal parler;
Les oils sur ly forment roylla.
Amis moult se merveilla.
'Fel,' fait il, 'Deu vous maudie!
Ma fille est par vous honye.
Mes vous ne irrez ja riant;
La mort vous va ja approchaunt!'
'Sire,' dist Amys, 'vus dites mal.[f.71rb]
Jeo suy vostre chivaler leal;
Si nul vous ad de moy counté
For que dreit a verité,
Moult bien me deffenderay
Devant qe jeo denieray.'
Le seneschal atant se vint
E son gaunt en son poing tint,
E tendist en noun de gage
Com home de grant vasselage,
E dit que od li combatereit
E la verité provereit.
Est veus tote la court ensemblé,
Ly chivalers e la meisné.
Li un countre l'autre tendi son gant,
E li quens les resceust atant.
E donqe jugga le baronage
Que plegges troverent en hostage.
Le seneschal ad taunz trové
Ke le counte fut bien payé.
Tant fuit li seneschal doté
Qe Amys un soul n'en ad trové,
Quoy pur doute quoy pur pour,
E trestouz virent qe le seignur
Haist Amys desqe a la mort,
Fust ceo a dreit fust ceo at tort.
Nul ne oseit pur li parler,
E le counte li velt venger.

Quant ne pout trover plevine,
Pausmé chei la meischine.
En la place estoit Amis
Com esgarré e com pensifs,
Ne sout lequel il pout eslire,
Mort ou vie, ne sout ke dire.
Plusors aveient de ly pité,
Mes li sire fust tant yrré
Qe la n'out home taunt hardi
Qe oseit un mot parler pur ly.
La dame ne se pout tenir
Ne pur vivere ne pur morir;
Devant le counte se genula
E le chivaler demaunda:
En hostage pur li serreit,
En son plegge devendreit.[f.71va]
'Voir,' dit li quens, 'volez ensy?
E jeo lealment vus dy
Qe, s'il defaut a la bataille,
Le juggement averez saunz faille,
Qe vostre fille fust destiné!'
La dame lermist pur pité,
Prist Amis en plevine;
Moult fu dolente la meschine.
Amis se retret e purpensa
Com celi qe grant mester en a.
De son frere li sovynt;
Tantost a la countesse vynt,
Congé li ala demaunder
Qe a son frere velt aler;
Son enuy monstrer li vout,
E ala qe mult se redut.
Ele li dist: 'Beau sir Amys,
Traihir me volez, m'est avys!
Si vous ne venez a tel jour,
Vous savez bien qe mon seignur
Pur vous ad ma mort juré.'
'Dame,' dist il, 'par ma lealté,
Pur ma defaute ne murrez mie,
Tant com je puisse aver la vie!'
Atant congé ly dona,
E un palefroy mounta
Saunz garsoun e saunz esquier;
N'ala pas com chivaler
Mes ala com pelrin.
Ne fina unke soir ne matyn,

Poy mangea e mains beust,
Si ne dormist nule nust.
Touz les noitz issi chevaucha,
Qe onke de nuyt ne se reposa,
Tant qe vers une vespré
En un grant boys est alé.
A force ly covynt dormir,
Aviz li fust qu'il deust morir.
Desouz un arbre se cocha,
E son chival a une raym lya.
Dormist, car mult fu travaillé,
E son chival fuist mesaysé.
Amyllioun en son lit giseit,[f.71vb]
Deleez sa femme se cocheit;
Si s'avint en avisioun
Ke sir Amys son compaignoun
D'un leon fust assailli,
Qe li fuist mortel enemy.
Del sounge fut moult effraé
E tost sus sailli com home desvee.
Tost appela ses chevalers,
Ses garsouns e ses esquiers.
Touz lour fist mettre lour seeles;
Unke ne lour dist autre noveles,
Mes dist q'il voleit visiter
Son frere qe tant pout amer.
Trusser s'en vount en mynuyt;
As autres ne fuist pas deduit.
En cele nuyt tant errerent
Qe parmy le boys passerent
Ou sire Amis reposeit.
Sire Amillioun primes le veit;
Tost est cele part torné,
Tendrement l'ad esveillé.
E sa gent passerent avant,
E il entendi nepurqant;
De son estre saver voleit.
Si li retint, si li diseit.
Fu la joie, fu la pité,
Quant l'un od l'autre est aquointé!
Donke li dit sir Amillioun
Paroles de mult grant resoun:
'Beau frere, quant avez forfait
E le serment avez fet,
Jeo me doute qe pur pecché
Del serment serrez encombré.

Pur vous la bataille fray,
E le serment lealment juray
Qe jeo unke ne li forfiz,
E quiderount qe jeo soye Amys.
Jeo espoir par la grace de Dé
Qe del feloun serrom vengé,
Qe vus quideit aver hony.
Mes chivalers qe sunt icy
Od vous desoremés demorront;
A ma court od vous irrount.[f.72ra]
E quant nous averoms robes chaungé,
Donqe quideront de verité
Qe vous seiez lour seignur.
Si vous requer par amur
Qe de ma femme facez atant,
En fet e en semblant,
Come jeo memes iceo fuisse,
Qe ele encheson ne troesse
Qe illoke est autre de moy;
Car jeo vous dy en bone foy
Qe ele est mout aparcevante!'
E sire Amist trestut le graunte.
Lour robes ount trestot chaungé,
E Amyllioun s'en est alé;
Tut soul va saunz compainie.
Ore Deus li soit en aye
E doigne q'il puisse bien fere!
Grant chose enprent pur son frere!
Amys remaint od la meisné,
Cum li sire e envoyé;
E quiderount trestouz pur voir
Qe ceo fuit lour dreit seignur.
E la dame, quant li veu aveit,.
Qe Amillioun fuit bien quideit.
Les deuz furent issi d'un senblant
Ne crerreit home ja si parcevant
Qe l'un de l'autre sout deviser,
Si par noun les oist nomer,
Ne par cors ne par fasçon,
Par riens, si par la robe noun.
Amis, quant il se ajousta,
Leez la dame se coucha;
Sa espeie nue entre eus posa.
La dame de ceo s'enmerveilla.
A la dame ne voleit parler,
Desqes al matin al lever.

Chescune nuyt issi se contint
Desques Amyllioun a meson vynt.
Ore lerrom de Amis ester;
De sir Amillioun voloms parler.
Le jour vint qe fuist assis
Entre le seneschal e Amys.
[f.72rb]Le seneschal se fist armer,
Puis demaunda le botiler;
E quant il ne pout estre trové,
La dame fuit pris e durement lié,
E la pucele ensement.
Grant pité avoient la gent:
Plurent e pleignent lour beauté.
Li quens, que mout fuit irré,
Ala hastaunt lour juggement,
E si jura grant serement
Qe il memes les verreit arder.
Ataunt virent vener un chevaler
Qe vers eux fist grant aleure,
Poignant plus qe amblure;
Del feu q'il vist fut grantment effraé
E de les dames eust grant pité.
'Sire,' dit il, 'jeo suy venu!
Dount vous sert tot ceo fu
Qe pur les dames fait esteit?
Trop vilaine roste serreit!
Armes me fetes tost bailler
Pur cestes dames deliverer!
Jeo deffendray nostre dreit.'
Le quens, quant le chevaler veit,
Bien quideit qe ceo fuit Amys;
De cors resemblast e de vis.
Bons armes demaunda
E li memes le chivaler arma.
En son corage fust bien paié
Quant ad le chivaler si bien armé.
Puis li dist suef en son oraille
Qe, s'il pout deffendre la bataille,
Sa fille a femme ly dorreyt
E de tote sa terre heir li freit.
Est venuz l'asemblé;
Ore mes sourdra la medlé.
Le un l'autre desaffient
Qe entre eus nul amur ne eyent.

Ore s'en vount les chivalers
Qi mult sunt orguillous e fiers.
Ne avera mester de acord;
L'un hiet l'autre desq'a la mort.[f.72va]
Nul deigne a autre affier;
Chescun se prent a ferir.
Amillioun fiert le seneschal
D'un grant launce enpoignal
Parmi l'escu peint de asur,
Mes le hauberc fuist fort e dur
Qe de mal l'ad garri.
Le seneschal li referri;
Lour launces ount as coups brusé
E si sunt outrepassé.
A cel encountre tant firent bien
Qe l'un ne l'autre ne perdit ren.
Amillioun vint par corucer,
Par ire tret le brank d'asser;
Le seneschal ferir ala,
En le healme grant coups dona.
Mes le healme tant fort fu
Qe de la mort l'ad deffendu,
Qe le coup ala descendant
Si chiet sur l'arsoun devant;
Trestut trencha quir e fust
Com si rasour trenché le eust.
Parmy l'espaudle del chival
Cola le braunke en terre aval
Plus qe plein pé e demy;
Le seneschal a terre chay.
Qe pout, quant son cheval li ment?
Del cop parlent durement:
Dist l'un a l'autre qe le chivaler
Ses armes sout trop bien porter,
Mes son coup est trop pesant.
Le seneschal se leve ataunt,
Qe dolent est e corucé
Quant combatre deit a pié;
A plus tost q'il pout se vengereit,
E Amyllioun a pié se mettreit.
Mes il aparceut tost la manere,
Si ceo retret tost arere.
Tost descendi de son destrer;
Combatre voleit per a per,
Q'il n'eust de son cheval envie.
Tant fist il par sa cortesie:

Meuz a pié l'estut ferir[f.72vb]
Que lessir son chival morir.
Le seneschal, qe nel pout amer,
Un grant coup li vint doner
Amount el heaulme peint de flurs,
Qe tost abati les colurs.
Sur le senestre le coup descent,
Mailles trenchent plus de cent.
Bien pres passa le costé,
Mes la char n'ad pas toché.
Amyllioun, qe tant fu de vigour,
Meint coup li dona ceo jour.
La bataille ad bien duré
Desque noune fust passé.
Ly seneschal fist moult bien,
E sire Amillioun ne dota de rien.
Ne savoit nul del chaump juger
Lequel fuit meillour chevaler.
Amillioun fust bien anuié
Qe la bataille ad tant duré;
Un coup li voudra ja doner
Qe li deit par dreit grever.
Mes le seneschal primes li ferist,
Qe son coup tres bien apparist:
La healme del coup enbarra,
Qe Amillioun fort estona.
Ore poet trop attendre:
S'il ne sache le coup rendre,
Li autre s'en irra gabbant.
E sire Amillioun atant
Ferir li vint par tel ayr
Qe le feu fist tresailler,
Qe le healme fust tot purfendant.
En la cervele cola le brank,
E l'oraille od tote la face
Voler fist enmi la place.
Le braz od le brank trencha;
Desque en la haunche le branc cola.
En cel champ fu ben vengé;
Par li mes n'iert encusé.
S'il chaist, n'est pas mervaille.
Ore finist la bataille.
Les uns chaunterent, les autres plorerent.
Les chevalers ja corerent,[f.73ra]
Mes le counte vient premer;
Atant se fist desarmer.

S'il eust plaie li demaunda;
Cil dist que mal n'en a:
Plus est sain qe pesson de mer.
Atant li vount touz beiser:
Sur touz li fist la dame joie,
E la pucele totevoie
Semblant li fist tant com osa,
Car son pere moult dota.
Le counte atant l'ad appelé:
'Dy moy,' fait il, 'fille bele,
Amys pur vous ad combatu,
Son enemi ad confundu;
Ly e vous ad aquité
Del fait dount fuistes encusé.
S'il vous velt esposer,
Li porriez de quer amer?'
E ele respount moult simplement:
'Tot soit a vostre talent!
Si vus me volez marier,
Jeo ne me deveroy pas corucer.'
Dount fut comaundé al baronage
Qe eus feussent al mariage.
L'endemain a terce sonant
Touz i furent, petit e grant,
Les barons e les chevalers,
Borgés, sergeans e esquiers.
Quant touz furent assemblé,
La pucele fut amené
A l'huis de moster.
Quant Amillioun deust son noun nomer,
Si se purpensa moult estreit;
Oyst une voiz que li disoit: –
Qe nul ne oist fors li noun –
'Lessez, lessez, sire Amillioun!
Jeo vous di certeine novele:
Si vous esposez la damoisele,
Einz qe soint .iii. anz passez,
Aprés de ceste leprouz serrez.
Avant mes unke si laid ne fust
Home, com dire bien le poet.'
Amillioun l'ad bien entendu,
E la prist sicom son dreu,[f.73rb]
Mes pur ceo ne vout lesser,
Mes la resceit come sa mullier.
Ne voleit qe eus furent aparceu
Coment son frere eust deceu.

La damoisele fuit ben paé
Quant ad baroun a volunté.
Le counte tynt feste plenere
Une symaine tot entere;
Mout i furent des robes donez
Dont les menestrauz furent feffez.
Le counte dona a ses esquiers
Les chivals e les destrers.
Ore vus dei jeo bien counter
Coment il firent a coucher:
La dame ad son dreu acolé
E par amour sovent baisé,
E en quidoit qe ceo fu Amys.
Mes Amillioun, qe fu pensifs,
Bien entendi en son corage
Fere ne li velt hountage
De son compaignoun trahir.
Moult parfound getta un sospir,
E el suspir geint forment.
La dame l'acola tendrement,
Si li demaunda quoi pensoit
E purquei tels suspirs getteit.
Donke dit sir Amillioun: –
Ne vodra celer son noun –
'Jeo ne suy pas celi qe vous quidez;
De vostre espoir failli avez.
A vous le peus bien counter,
Car bien le deverez celer.'
Tot lour estre luy ad counté,
E puis dit q'il prendra congé.
Quant il eust le congé pris,
E seignurs ove ly desqe a dis,
En son pais s'en est alé.
A Amys ad trestot counté
Coment eust finé la bataille
E coment eust fait la sposaille.
En une chambre puis entrerent
E lour robes chaungerent;
Donque ne fuit aparcevant
De lour estre tant ne quant.
A plus tost qe Amys poeit,[f.73va]
Congé ad pris, si s'en aloit
En son pays vers s'amye
Qe tant ama come sa vie.
Ore est mout en astage,
Car cru li est par mariage

Grant seignurie e grant honur:
De grant terres est il seignur,
De .iii. countez e demy,
Si tost come li quens est fini.
Ore est amé e tenu cher;
N'estoet mes estre botiler.
Consailler fut fait e sire;
Quantq'il voleit porreit dire:
Tenu fut par tote la terre,
Tant demeint grant affere.
Sa femme ly aime tendrement,
Si fist tot son commaundement;
Tant qe le counte enmaladi.
E quant longtemps out langui,
Morust e a Deu rendist s'alme;
E tost après morust la dame.
Quant mortz furent pere e mere,
Il ne eust soer ne frere
For soul la dame qe Amis aveit,
Pur ceo les terres recevoit.
Ore vodrom de Amis lesser,
Qe assez ad dount il ad mester.
Vus dirrai de sire Amillioun
Qe tant estoit leal compaignon.
Cour il en son lit gisoit,
Sa bele dame a li disoit
'Me diez par amour de moy –
Car jeo vus aime en bone fey –
Ta espee nue meistes entre nous,
Sire, purquei le feistes vous?'
'Dame, jeo ne le dirrai mes;
A ceo fui jeo confés.'
Par ceo savoit sir Amillioun
Qe Amis estoit leal compaignon.[f.73vb]
Ove sa feme tant demorra
Qe tot son pel ly arracha.
Si malade e si laid devint
Qe checun pur mesel li tint.
La dame li tint trop en despit:
Ne voleit entrer en son lit,
Ne voleit auxi od lui parler,
Ne od li beivre ne manger.
Meuz, ceo dit ele, veut morir
Qe a li vousist venir.
Cil soffri en cel an

Grant dolur e grant han.
Ses chevalers touz departoient,
Ses garsons touz li guerpeient;
Ne trova serjant ne esquier
Qe ewe froide li vodra doner.
Trestouz li ount deguerpi,
Estre un enfant q'il out norri.
Fiz de un counte, son parent,
Od li tint fermement,
E dit que li ne velt guerpir
Ne pur vivre ne pur morir.
La dame, que mout est ennuyé,
Ambedeus s'est hors getté;
E le seignur e le serjant,
Sire Amylloun e son enfant,
A chef de la vile a un bordel
Illoc lour fist aver hostel.
O, misires Amyllioun,
Mis estes a povre garisoun!
Jadis fu sire e seignur;
N'est pas merveile s'il ad dolur.
La mort desire plus qe la vie;
Nul solas ad ne compaignie:
N'ad home a qui parler,
Ne a qui poet son dolur moustrer,
Fors a l'enfant que ly serveit.
Amillioun com plus viveit,
Tant plus leid deveneit.
La dame par tant defendi[f.74ra]
Qe nul ne fut si hardi
Qe de rien li regardast,
Ne que manger li donast.
L'enfant, quant oy cel comaund,
Ne sout ou quere lour vivre avant.
Tantost counta a son seignur,
E il dit: 'C'est mal dolur
Quant n'avom a boivre ne a manger;
Ne poums icy plus demorer.
Jhesu, le fiz seinte Marie,
Com longes me durra ceste vie?
Jeo solei aver grant tresour,
Estre servi d'argent e d'or,
Ore suy tant demené
Qe de ma vie est grant pité.
Si jeo de feim morir deveray,
De mei memes force ne fray.'
L'enfant a soi donque appelast,
E pur Deu li conjurast
Qe illoec morir le lessast,
E yl en son pais alast.
L'enfant respoundi par grant douçur:
'Merci Deu, mon seignur,
Meuz voil od vous suffrir dolur
Qe sanz vous estre emperour.'
Quant l'un l'autre ad regarde,
Mout est entre eux grant pité:
Plurent e decirent lour draps,
Sovent se claiment cheitif e las;
Pleinent de grant chivalrie
Le honur e la seignurie
Qe sire Amillioun avoit eu,
Qe ore est devencu.
Le noun vous dirray de l'enfant:
La gent l'appelent Amorant,
Mes Uwein fuit son dreit noun.
Donque li dist sire Amyllioun:
'Oweyn, a la dame irrez,
Nostre congé de li prendrez.
Hors de ceo pais irroms
A plus tost que nous pooms.
Mes jeo ne puis aler a pié;[f.74rb]
Priez a lui par charité
Qe ele me face une ane doner
Qe jeo puisse chivacher.'
L'enfant a la dame ala,
Son message li counta.
Ele li fist un asne aver,
E pus sus les seintz jurer
Qe mes en le pais ne vendreit ,
De l'hure qe issi serreit.
Hors del pais s'en vont;
Jamés quident qe revendrount.
Owein, le leal enfant,
Lour viaunde va querant,
Mes tant lour vint sur cherté
De pain, vin e de blé,
Qe donke ne poient home trover
Qe rien lour voille doner
Einz ne pount plus entendre
Q'il covient lor asne vendre
Pur cink souz e diz e maille;
De ceo acateront lour vitaille.

Estre ceo lour fount fere
Sur deus roes une cyvere
Qu'il pout sei meismes enchacer.
Amillion fist dedeinz cocher,
A plus q'il pout li eysa,
De long en long li enmena.
Par la terre tant alerent
Qe feym e mesaise troverent,
Desques eus vindrent el pais
Ou sojorna le counte Amys
Qe noble court illoeq tenoit
E moult grant ben fesoit.
La povre gent tot enviroun
Ala com a processioun.
Entre autres les deuz vount.
Ne sciet, qe eus veit, qu'il sount;
Si eus fuissent en la cort conuz,
A grant honur serreint receuz.
Pres de la porte se sount mis,
E l'enfant, qe bien fust apris
E moult ama son seignur,[f.74va]
Ala demaundant tut entour
Des povres les estres e les maneres
E les custumes de les terres.
Les gentils homes, qe alerent juaunt
E les povres regardant,
Veu ount l'enfant bel e parceu,
E s'il fuit auke vestu,
Gentil home resemblereit.
Un de eux ly appeleyt,
Demaundast s'il vout servir.
E il getta un grant suspir;
Cil dit q'il out un seignur
Q'il ne lerreit pur estre emperur.
Qy ceo fuit li demaundeient,
Mes sitost com il veu avoient
Celi q'il clama pur seignur,
Touz li tenoient a folur.
Mes de l'enfant avoient pité;
Al counte Amys ount counté.
Cil, sitost com mangea,
Son premer mes li envoya
Par son mestre botiler,
Qe ert corteis chevaler.
De chescun mes qe l'em li porta
La moyté lor envoia.

Amis une coupe avoit
Ke mout ferement amoit,
Car Amillioun, qe tant amoyt,
Cele coupe li donait.
Amillioun mesmes avoit le per,
Qe ne vout vendre ne doner.
Mes le hanap tant ameyt
Q'en tot son anguisse guerpir ne voleit.
Les deus hanaps tant resembleient
Qe, si en une mayn estoient,
N'est home qe tant de l'overaigne seust
Qe l'un de l'autre deviser deust.
[. . .]
Qe unke lesser le voleit.
Quant le counte ad pres mangé,
Son botiler ad appelé:
'Pernez ma coupe od tot le vin,[f.74vb]
Si l'aportez a ceo frarin,
Au povres qe tant est mesaysé.
Mes le hanap soit bien gardé:
En son esquiel le vin versez,
E ma coupe me reportez!'
E celi fist le comaundement
E vint e porta le present.
Le povres, qe mesel fuit en vein,
Prist sa coupe hors de son sain,
E l'autre la vist, si s'esmerveilla.
La coupe durement regarda;
Pensa cil: 'Coment poet estre?
Ces deus hanaps fist un mestre!'
Arere tantost se repeira,
Al counte de cel hanap counta
Coment a soen resembleit.
E le counte moult esmerveileit,
De Amillioun donqe li sovent:
'Bien sai', fait il, 'verraiment,
De mon frere l'ad emblé,
Qe cher serra achaté!'
Outre la table saut ataunt,
A cel povre vint errant;
Forment l'ad feru du pé,
Qe en la bowe est il versé.
Les chevalers vindrent del deys,
Qe li estoient de molt prés;
Enresoner li voleient,
Mes pur poer qe eus avoient,
Ne li poeient assuager
Q'il ne li velt ocier.
Quant batu li out e defolé
Que ses mains sunt allassé,
Donqe commaund qe l'en ly lyast
E en sa prison li gettast.
Amillioun donque maundereit
E la verité de li querreit
Qe son hanap out perdu
E courent est avenu.
Quant Amyllioun li oist nomer,
De dolur pout son quer crever:[f.75ra]
'Sire,' dit, 'par la foy qe vus devez
A Amillioun, qe tant amez,
Ne me facez enprisoner,
Mes le chef me faites tost trencher.
Mes certes ai jeo trop vesqui;
Trop bien ai la mort deservi.'
'Voir,' dist il, 'vous l'averez!
De vostre demaunde ja ne faudrez!'
Tantost espeie demaunda,
E il memes dist q'il le tuera.
Tost l'espeie li fust baillé,
Puis l'ad en haut levé,
E Amillioun le col tendist.
Mais l'enfant avant saillist:
Uwein, qi ne poet suffrir
Qe son seignur deust morir,
En haut cria: 'Mercy, mercy!
Pur icel Deu qe onqe ne menti
E qi en croiz suffri passioun,
C'est mi sires, sire Amillioun!
Sire quens, remembrez, Amys,
Cour vous li soleiez amer jadis.
Grant bosoigne li ad icy chacé.
Si le occiez, vous fetes pecché.'
Quant le counte ceo oist,
Tost estendu a terre chaist:
Bate ses mains, ses cheveuz detire,
Sa vie hiet, sa mort desire,
La hure maudist q'onqe fu nee,
Quant pecché l'ad ensi encombré
Qe son frere desconusseit
Qe touz biens li fesoit.
Trestouz plurent de pité.
Amis s'est tot adrescé,
Plus de cent foiz li ad beisé,
Tot ensi com ert de tay levé.
Entre ses braz li ad apporté,
En sa chambre li ad couché.
Bainer li fist e seigner,
Con son corps li fist garder,[f.75rb]
Servir le fist tot a talent
De viande e de boivre ensement.
E li memes a li vet
Chescun jour sis foiz ou sept;
Tant com pout l'ad conforté.
La dame sovent a ly est alé,
Qe li ama molt de fin quer
Comme si ele fust sa soer;
Plus ne li poet fere companie.
Treis anz demena tele vie;
De ses eses assez avoyt
Tant com il memes desiroit.
Quant passa le temps issi,
Qe li quens une noyt dormi,
Une voiz oy qe li disoit
Qe Amillioun trop bien garreit
S'il en fist mettre cure
Des deus fiz de sa gendrure:
Si les enfantz tuast
E Amillioun en le saunk bainast,
Si sain devendreit com pessoun.
Quant veu avoit l'avisioun
E de cel sounge resperi,
'A, Deu!' dit il, 'qe onqe ne menti,
Doine qe voir soit mon sounge.
Mes ore, soit voir ou mensounge,
La merveile voiz voil prover.
Pur mes enfanz ne voil lesser.
Mout avera fait bone jorné
Si par lour saunk poet estre sauné.'
Un jour s'est par matyn levé,
E al matin est il alé;
Deu requist e son haut noun
A son frere doine garisoun.
La dame vint, qe bone fust,
Sovent Deu pur li requist.
Atant le counte s'est repairé,
En une chambre est entré
Ou les deus enfanz dormerent;
E doucement eux entreacolerent.

[f.75va]
Le pere n'eust de ses fiz pité:
Ambedeus ad le chef trenché;
E le sanc de eux ad quillé
E Amillioun dedeinz ad envolupé.
Sitost com le saunc senti,
De son grant mal est il garri,
Qe en corps ne en face
De maladi ne appareust trace.
En Amis ne out qe regeir;
Une bone robe li fist vener
E a mouster puis li mena.
La dame, sitost com vew li a,
Pres de joie se palma;
Vint al seignur, si li demaunda
Si ceo fuist sire Amillioun,
Coment il out sa garisoun.
'Dame, certes, jeo vus dirray,
Mes vous desconforteray.
Sachez, dame, que pur sa saunté
Voz deus fiz ai estranglé.'
La dame ses meins a Deu tendi
E mout graces li rendi,
Donqe comence pur fere joie:
'Jhesu Crist, le fiz seinte Marie,
Si li plest, par son poer
Nous porra enfaunz doner.
Si Amyllioun perdu eussez,
Jamés tel autre ne averez.
De les enfaunz plus n'enpensoms;
Si Deu velt, bien lé recoveroms.'
Atant la parole ount lessé
E le service Deu ount escoté.
Aprés la messe vint a mesoun;
Joiouse est ele pur Amyllioun.
Amys donqe ove la dame ala
En la chambre ou les enfaunz lessa.
Les enfantz furent estranglés,
E tot vifs les ount trovez!
En lor lit s'entrebeyserent,
Del ray del solail s'enjoierent.[f.75vb]
Pere e mere, quant ceo virent,
A Deu graces en rendirent.
Sire Amillioun, quant fust sané
E de son grant mal netté,
Sitost com porra prist congé,
En son pais s'en est alé.

Quant la dame aveit oy
Qe son seignur estoit garri
E q'il revint el pais
E od li le counte Amis,
Tel ad el quer dolur
Qe unque femme ne out greignur.
Donqe se tint enfyn honie:
Ne quideit pas q'il fuit en vie.
Pur ceo fut tot appareillé
Q'en le mois deust estre esposé.
Mes ore se claime lasse cheitive;
Moult luy poise qe ele est vive.
Ne saet ele pas quoi ele poet fere;
Si se met hors de la terre,
Ne la savera plus aider.
Donqe comencea a purpenser
Q'entre nonaynes se muscereit;
Son seignur jamés ne verrait.
Mes ne li ert pas destiné,
Car un jour par matyné
Les deus countes sunt venuz
E a la porte descenduz,
Qe nul fut aparcevant
De lour venue tant ne quant.
La meisnee fust endormie;
De lour venue ne saveint mie.
Quant la dame oi counter,
En une chaumbre se ala muscer;
Meuz velt estre pendue
Qe de son seignur estre veue.
Sire Amillioun fist com leal bier:
Sa gent fist tot assembler,
Chasteleins e chivalers,
Serjanz, vadlet e esquiers.[f.76ra]
Touz devant li venerent;
Merci crier touz penserent.
Son maltalent lour pardona,
Od sei les tint e les ama.
Donque fist sa femme demaunder,
Car de li se veut venger.
Tant fuit quise q'ele fut trové,
Mes de pour se fuist muscé.
Sitost com vist son seignur,
Ele pauma de pour.
Le seignur la fist relever,
Bel la comence a chastier:
'Dame,' dit il, 'lessez ester!
Ne deussez tel doil demener
Pur ceo qe sain suy revenu.
Molt vus fust ben avenu,
Si feussez tele com deussez estre,
Par Jhesu, le roy celestre.
Tourné me ert a grant vilté
Si jeo ne soie de vous vengé.
Si fui malades e defet,
Pur ceo n'avoi jeo pas forfait,
Qe vivre deusse bien du mien.
Dame, sovenez vous del bien,
Coment a manger me menastes
E del pais m'enchaceastes;
Puis feistes jurer mon serjant
Qe jeo ne deusse en mon vivant
En ceo pais revener,
Ne pur vivre ne pur morir.
Suvenez vous del bordel
K'a moy livrastes pur hostel.
Celi averez tant com vus viverez;
En noun de dowere le tenez!'
Donke fist fere un turel:
Petit fut mes molt bel,
Si fut fort durement;
De loinz le virent tote sa gent
Outre tote la cité;
La fu la dame durement lié.
Jamés de illoec ne pout issir;
La demora desqe al morir.[f.76rb]
Autre dames ensample averont
Coment lour seignurs lour garderont.
Une garce la serveit
Qe par une fenestre luy porteit
Chescun jour sa liveré,
Coment le counte out comaundé.
Un an vesqui e un jour;
A drein morust pur dolur.
Sire Amillioun fut molt prisé
Qe autre peine n'ad liveré.
Unke puis femme ne vout aver;
Nul eyr out de sa mullier.
Owein l'enfant bien feffa:
De tote sa terre li herita,
Qe bien aveit deservy.
En bone vie longtemps vesqui;

En bienfaitz se pena.
Aprés sa mort a Deu ala;
Amis, son frere, ensement.
Moult se amerent fierement,
E bone fut la compaignie.
Lor corps gisent en Lombardie,
E Deu fait pur eus grant vertuz:
Les voegles ver, parler les mutz.
Tot ensi finist le sermoun
De sire Amis e de syre Amillioun.

