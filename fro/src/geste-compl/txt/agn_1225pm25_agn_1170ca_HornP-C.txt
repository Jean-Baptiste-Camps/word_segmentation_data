Si iert il, si li plest, cum l'orrez en avaunt,
Kar lors sunt returné li vint felun serjant:
Bien quident des enfanz qu'il seient perillant.
Il ont dit a Rodmund qu'il les virent neaunt,
E Rodmund en ad mut mercié Tervagaunt,
Ne creit ke mes seient [en]vers lui mesfesaunt.
Mes tut el lor avint kë il n'erent pensant,
Kar Deu lor aovri un'aventure grant,
Ki un vent lor dona – del norwest [est] ventant –
Ki en Bretaigne les mist u Hunlaf fu manant,
Un rei mut poëstif, riches hom e vaillant,
De grant religïun, leaulté mut amant.
Icist norrira Horn, cum Deu fu purvëant,
Ki es undes de mer li fud bon esturmant,
Taunt qu'i[l] l'ot delivré, qu'il ne fudṭ perillant
E qu'a port le mena, si cum fu sun comant,
Qu'il ne perdi del soen [le] vaillant [d']un besant,
Fors la nef, ke iert vez, ki freinst al bruant.
Quant furent arivé li enfaunt al rochier,
S'il furent esmaié, ne fet a merveiller,
Kar ne sievent quel gent la soelent cunversier,
Si il sunt crestïen u paen u escler,
Par quei sacent u sunt, kar nen ont latimer.
A tel sen cum il ont deu cummencent loer,[f.1b]
Ki si·s ad bien gariz de si grant encumbrier;
Pus se sunt tuit asis suz la roche el gravier.
Lor dras ke moillé sunt cummencent essuier,
Atendent entretant ki·s sacë avéér
U il sunt, u purrunt lor manger cunquester;
Mes Deu lor enveia, ki ne·s vout oblier,
Un nobile baron – Herlant l'oï nomer –


Ki esteit seneschal rei Hunlaf principer:
Tut sun regne avoit il e sun poeple a garder;
Bien lo saveit par dreit e par lei justisier;
En tuz sens iert corteis, ne·l saveit hom blasmer.
Cist veneit chevauchant par la rive de mer.
En sa cumpaigne sunt tresque vint chevalier.
N'i ad cil ki ne port ostur sor u müer,
Dunt pernent les oiseaus pur eus esbaneier.
Herland ad veü Horn sor les autres premier,
Si turna cele part le chief de sun destrier.
Herland ad veü Horn od la gente façun;
Ne fud de sun éé veü plus gent guitun,
Ki fust meuz doctriné de bien rendre raisun.
El disme an iert entré ja de sa natïun.
En renc ierent asis, il e si cumpaignun
Pur lor dras essuier suz la roche el sablun.
Pus si turna as soens, si lur dit tiel raisun:[f.2a]
'Veëz, mi cumpaignun, Deu vus doinst beneiçon!
Dites si·s conoissez; ki sunt cil valletun?
Unc ne vi gencesors par ma salvatïun.
Joe savrai ki il sunt, de quel avoeisun.
Bien semble k'eil seient fiz de gentil baron.
S'il vindrent par werek, grant pru i averon;
Bien purrum al rei faire [la] presentatïon.
Unkes mais ne li vint [ne] si gent ne si bun.
Plus en iert honuréé tote sa regïon.'
'Sire,' çoe diënt tuit, 'de plus pres lor alun.
Solunc çoe ke verrum dirrum nostre avisiun.'
'Par ma fei,' dist Herland, 'e nus si le ferun.'
Horn les veit bien venir, si s'en est esfréé,
E li soen ensement ne sunt aseüré;

Se il orent poür pur neent iert demaundé,
Kar ne sievent k'iil sunt ne s'il querent maulté,
Mes dan Horn s'avauncist, si·s ad einz salué
Del seignur soverein ki meint en maiesté.
Li plus jofnes d'aus iert e iert li plus sené,
Plus hardi iert de tuz e meuz enparenté.
Triwes ad demaundé de pes, de seürté.
Quant Herland l'ad oï ne li ad pas véé,
Ainz resaluad lui e pes li ad doné.
Pus demaunde qu'il sunt; ne li seit pas celé.[f.2b]
E li enfes l'en dit tute la verité,
Qu'il fu fiz Aälof, al bon rei coruné,
Ki out a justisier Suddene, le regné;
Cum paien l'orent mort e lui ont dechacé.
Tute s'aventure li ad de chief cunté.
E quant Herland l'oï, mut l'en prist grant pitié.
Pus li ad respondu: 'Ne serez esgaré,
Ne vus, ne nul d'ices k'od vus sunt arivé.'
'Par Deu, sire Herland,' diënt li chevalier,
'Ci ad mut gent werec e bien fait a preisier.
Bien les porrum lo rei noblement presenter.
Cil ki parla pur tuz ad le visage cler,
Bien resemble qu'il seit fiz de rei principer.
Sur ces autres enfaunz mut bien deit seignorer
E parmi tut içoe n'i fait nul a blasmer.
Tut en from voz talanz, k'en vodrez cummander.'
'Seignurs, mut dites bien,' çoe respundi li bier,
'Prenge chescun le soen tries sei sur sun destrier.
Pus si nus en irrom dreit al mestre soler
U mis sires Hunlaf, nostre rei, sout ester.
La li presenterom ces trovez el gravier,
Si·n fera sun pleisir cum rei e justisier.

S'il veut faire mun los bien les fera garder,
Kar encor li avront, poet cel estre, mestier.'[f.3a]
Si cum dist, pus fud veir, cum l'orrez recunter
Nostre escrit en avant si·l vulez escuter.
Diënt tuit cummunal: 'Bien fait a otrïer
Si cum vus l'avez dit; ne fait a refuser.'
Chescun ad pris le soen par comant principal,
E dan Horn ad choisi Herland, le seneschal.
Mut suëf l'enporta tries sei sur sun cheval:
U tenser le puisse en nul liu n'avra mal.
Cheskun des cumpaignuns del soen fet autretal.
Pus s'en vunt vers la cort par le chemin charal
Tant qu'il sunt descenduz a la sale real.
Pris furent lor chevaus e mené al ostal;
Mut furent esgardé li enfaunt natural,
Bien lor erent seaunt lor bliaut de cendal,
Mes Horn les passout tuz cumm'esteile jornal
Fait esteiles menors, proceins de sun estal:
Issi iert il sur tuz sire e enperïal.
Herlaund entre el paleis, e trestuit cummunal,
E vint devant le rei cum nobile vassal:
Ja li front tiel present k'unc mais ne reçut tal.
Primes l'ont salué cumme seignor charnal,
Apres dit sa raisun Herland, le fiz Toral:
'Sire, reis honurez, sur tuz autres leal,
Nus fumes ui alez riveër la aval[f.3b]
Sur cel port de la mer. A cel rochu costal,
La truvai ces enfanz sanz autre marinal,
Arivé veirement par tempeste mortal.
'Par la tempeste grant la furent arivez
En un batel qu'il orent [e] deroché e viez:
As roches se feri, tut i fud depeciez.

N'i orent governaill ne avirun, sachez,
Sigle ne autre rien dunt il fussent aidez,
Fors la vertu de Deu ki·s ad de mort tensez.
Cum werek la·s ai pris si·s vus ai ci menez,
Des or mes en ferez tutes vos volentez.
Bien diront qui il sunt, si vus lur demandez.
Li plus jofnes de tuz en est li plus senez:
Cil vus nomera bien trestuz ses parentez.
El païs, dunt il sunt, ert il lor avuez,
Pur taunt est, çoe m'est vis, tut li meuz enparlez
E si est li plus genz e li meuz figurez.
Par le mien esciënt de franc[s] home[s] sunt nez,
Ne fussent ja par frarins issi bien cunreez,
E, quant savrez qu'il sunt, si vus en cunseillez
Quels ert vostre plaisir: si nurrir les vulez,
U si·s ferez veneter e aveir en prendrez.
Des or mes sunt il voz; faites en [les] vos grez.'
Reis Hunlaf les receit, si·n est joius forment.
Si ad Horn apelé, si li dit ducement:[f.4a]
'Di va! cum as [tu] nun? ki furent ti parent?
Di mei la verité, ne t'esmaier neënt.
Tu avras mes en mei mult bon apuiëment.'
Ore est Horn a seür, si respunt baudement:
'Sire chier, çoe m'est vis, par le mien escïent,
Ke vus estes li reis u ceste terre apent.
Bien me fait a seür vostre prametement,
Pur çoe dirai verité senz nul retenement,
[Parmi trestut iço ki mis peres veirement]
Par ses faiz k'il [fist] fu faidis vers meinte gent.
Mis peres fud uns bers vaillant hom durement,
Aäluf ad a nun, si ma geste ne ment;

En Suddene fud nez, si la tint longement;
Reis Silauf le trova, si·l norrit bonement.
Apres, fu koneü par Deu comandement
Qu'iliert de geste real descendu veirement:
Newu fu Baderouf, de sa fille al cors gent –
Goldeburc out e[n] nun a sun baptismement.
Ne sai si unc oïstes de[s] reis tel parlement:
Pruz e hardi furent de bon cuntenement,
[Mes ore sunt tuz alez a lur definement.]
Des anmes ait merci, li reis omnipotent!
'Quant çoe fud koneü ke Aalof fud bien né
Qu'il fu nefs Baderof, le bon e l'alosé,
Ki iert sur Alemauns enperere clamé,[f.4b]
Dunc li ad reis Silaus par grant amur doné
Une fille qu'il out – le vis out coluré –
E ovoc li dona apres sei sun regné.
D'ices, dunt joe vus di, sui joe nez e cried.
Mis peres fu dunc pruz; en meint liu fui faidé;
Ne sai s'i unc vus forfist, mes pur çoe n'iert celé
Ke joe ne vus dië tute la verité.
Pus ke mis perres ot le regne governé
Pres de dis anz apres ke Silaus fu finé,
Vindrent sur lui paiens, feluns e reneié,
K'il lor aveit ocis mut de lur parenté,
Si·l suzpristrent aunceis qu'il en fust acointé:
Rodmund out nun li reis, qui iert lur avué.
Mis peres i fud pris par sa ruiste fierté,
Ki atendre ne vout ke venist sun barné.
Pur tant si fud ocis ainz ke venist Hardré,
Sun vaillant seneschal, ki pur s'ost iert alé.
Quant mis perres fu mort, si fud abaundoné

As paiens le païs, si l'unt tut degasté.
Ne remist a murir gentill de nul éé,
Fors vilains sulement; ne sai si·s ont lessé
U si·s ont retenuz pur faire lor laboré.
D'aus ne sai dire plus; ne sai cum est alé.
'Mes de mei sai jo bien, quant [vi] ces barbaranz,[f.5a]
[K'en] fumes poürus, e joe e ces enfanz
Ki od mei erent mis par lur apartenanz
Trestut pur mei servir, de faire mes talanz –
Fiz de riches baruns e de curteis asquanz.
Pur la poür d'ices si nus fumes muçaunz
En un jardin espes bien foilluz e umbranz.
De la nus [en] traist fors un culvert suduiaunz,
Mes [il] ne nus fist mal, ne·l vout Deus, le poaunz,
Ainz nus livra Rodmund, [i]cel rei affricanz;
E quant nus out veü si·n fud repitëanz;
Ne nus suffri perir, qu[e] il le fust vëaunz,
Mes es undes de mer fud mis un viez chalanz
E nus i fumes mis sanz autres marinanz:
N'i out fors sul nos cors dunt nus fussum aidanz.
Pus nus fist traïner as undes perillanz;
La nus lesserent cil, ki nus furent trááunz,
As undes e al vent; pus furent returnaunz.
Mes cil nus ariva par ses dignes comanz,
Li soverein haut pere, ki le mund fud criaunz.
'Si fumes arivé e tiel est le lignage;
N'i ad un de nus tuz ki ne seit de parage,
E parmi tut içoe sur eus oi seignorage
E si sui joveignur d[e] els tuz par eäge.
De mun pere ne sai si vus fist onc damage,[f.5b]
Kar il fist en meint liu a muz homes utrage,

Pur çoe crem ke trop ai descovert mun corage.
Mes, bon rei poestis, or nus donez quitage,
Ke cumment ke il seit ne seum en servage,
Pur icel rei hauçor ki pur nus prist charnage
En la virge vaillant par angelin nunzage –
Unc ne perdi pur çoe rien de sun pucelage.'
'Par ma fei,' dist li reis, 'beau vallet, tu es sage.
Mut es gentil e franc: bien piert en tun visage.
N'i avras mal par mei – c'estreit forsen e rage –
Ainz te rendrai si pus encore tun heritage.
Tu iers pruz, si tu vis, de sen e de corage,
Encore te vengeras bien de la geste salvage.
'Or sai bien, beau vallez, quels est tis parentez.
Or me di cum as nun el païs dunt es nez.'
'Sire,' dit li vallez, 'Horn i sui apelez.
Bon rei, aiez de mei maneië e pitez!'
'Certes', çoe dit li reis, 'amis, or me creez:
Vus n'i perdrez par mei; n'i serrez damagez
Plus que fussez mis fiz de ma char engendrez;
Ainz vus frai bien norrir e a voz volentez
E voz cumpaignuns tuz, ke bon gre m'en savrez.
Quant meuz serrez creüz, si serrez adubez;
Si vus aïderai purchacer voz regnez,[f.6a]
Dunt vus ont li felun a grant tort eissillez.'
Çoe dient li barun ki·s ont bien escutez
E ki unt tuz [lur] diz bien oïz e notez:
'Sire reis principaus, mut avez grant buntez.
Del seignur soverain seez vus mercïez.
Le nurrir, bien creum, mut bien enpleierez.'
A taunt sunt li enfant tuit chaeit a ses piez
E li reis les en ad par amur redreciez;
Pus si·s ad tut en renc par grant dulçor beisiez.

'Seignor,' çoe dit li reis, 'or seëz escotant,
Mi barun natural, si faites mun comant.
Chescun de vus avrat a garder un enfaunt
Tresque taunt ke veëz k'il seient creü grant.
Chascun afait le soen qu'il seient honurant,
Tresqu'e il pussent armes par force estre portaunt.
Des pus les me rendez joe l'ierc guerredonant;
N'i avra ki par dreit s'en pusse estre pleignant.
E vus garderez Horn, seneschal dan Herlant:
Tuz voz afetemenz, dunt vus estes savant,
Issi cum vus m'amez li seiez enseignaunt.'
Çoe dit li seneschal: 'Sire, issi le graaunt.
Mes un autre ait od sei ki li seit a talaunt,
Qui nurrirai od lui; si ert od lui juaunt.'
'Mut par avez bien dit,' dist Hunlaf le poaunt.[f.6b]
'Or le faites issi kar çoe iert avenaunt.
Sire Horn, beaus amis, or seiez choisissaunt.'
'Sire,' dist li vallet, 'Haderof vus demant,
Kar il est de mun eed e joe li plus amaunt.
Il fud fiz dan Hardré, le meillor cumbatant
Ke mis peres oüst en trestut sun vivant –
Seneschal en out fait e sun mestre serjant.
Sun mestre aveit esté d[e] enfaunce alaitant
Reis Silaus, qui·l norri, li gentil, li vaillaunt.'
Or sunt bien cummandé par le comand real
E bien endoctriné li enfaunt principal,
Mes sur tuz se pena Herland, li seneschal,
Ke ne fussent li soen vers les autres egal;
S'eil ne sunt plus savant ne se prisë un jal;
S'aukun seüst plus d'aus, mut le tendreit a mal.
N'est estrument suz ciel, dunt sacet hom mortal,
Dunt ne past tute gent dan Horn, l'enperïal;


De bois e de rivere refait il autretal;
D'eskermir en tuz sens n'est a li cummunal
Nul ki vest' el païs u burel u cendal;
Nul ne siet [en]vers lui bien mener un cheval,
Nul si porter escu od bucle de cristal.
Fort e bel le fist Deus, li sire esperital,
Ne mais tiel n'iert truvé nul home charnal.[f.7a]
Od tut çoe si est mut e humbles e leal,
Qu'il ne fereit de sun cors huniement vergundal
Pur tut l'or ki onc fust trové en un jornal.
Li enfaunt sunt norri e mut sunt bien gardé,
Mut par sunt tuit corteis e mut bien doctriné,
Ne poënt en nul sen de rien estre blasmé:
Mes sur tuz out le pris Horn, li pruz, li sené.
Il le dut bien aveir qu'il iert lor avué
E si ert en tuz sens tut li meuz enseigné,
Kar mestre n'out de rien qu'il n'oüst tut passé,
De si grant sen esteit, ke Deu li out doné.
Par le païs esteit pur içoe renomé,
Pur sun sen, ki iert grant, e pur sa grant beauté,
Mes pur çoe n'iert de plus en nul sen orguillé.
Mut en fu de plusurs, cum dut estre, loé
Kar l'en trova mut poi de si beaus sanz fierté,
Mes cist passout trestuz homes d'ehumilité;
E od çoe si avoit valur de largeté,
Ke plus vaillant de lui ne pout estre trové.
E sis los creist par tut; par tut en est parlé,
Kome Horn est vaillant, de grant nobilité.
Enz es chambres reaus en est forment preisié
Taunt ke Rigmel l'oï, od le vis coluré –

N'out taunt bele pur veir en la crestïenté:[f.7b]
Fille esteit dan Hunlaf, al bon rei coruné.
Rigmel fille iert le rei, danzele de grant pris:
Gent aveit mut le cors e culoré le vis;
N'out nule taunt vaillant en seisaunte païs.
Requise l'orent mut reis e ducs e marchis,
Mes ne l'orent néént, kar ne fu sis assis
Ne ne l'out purveü li rei de paraïs;
A l'oes Horn la voleit, si cum il m'est a vis,
Si·l volez escuter ke ne seiez noisis.
Ele out oï de Horn parler, ja out meint dis,
Ke il iert forment beaus e de deduz penis;
Ke veëir le poüst plusurs en out requis
E a muz out offert or, argent, ver e gris,
Palefreiz e runcins e destriers bien cursis,
Mes ne fu ki·l feïs[t] ne ki·n fust entremis.
Tant unt esté nurri, li enfaunt de parage
Qu'il sunt bien creü ja: de seze aunz ont eage.
Une feste tint reis dan Hunlaf par barnage.
Tuit i furent maundé ki de lui ont feage;
N'i remist a venir ne li fol ne li sage,
Kar a tuz en fu fet cummunement banage;
Pur çoe i venent tuit li barun del homage,
K'e il voelent honurer par taunt lur seignurage.
E cil vindrent trestuit k'ierent en comandage –[f.8a]
Li enfant ki furent trové sur le rivage,
Dunt fist li seneschal al rei sun presentage.
Chescun meine le soen od sei en guionage
Qu'il aveient nurri e apris par bon corage
De tuz afaitemenz, cum gent de bon lignage.
Vestu les orent bien, chescun a sun usage,

Cum il fussent lor fiz u de lur parentage.
Ne·s en pout hom blasmer ne turner a huntage.
A Pentecuste iert faite icestë asembléé,
Pur la grant feste anvel, ke bien fu celebréé,
Meint riche bier i vint de diverse cuntréé
E lur muilliers od aus, dames de grant ponnéé,
Ke la grant curt le rei en fust plus honoréé.
Herland, li senescha[l], ad la curt governée:
Bien les ad herbergie, sanz coruz, sanz mesléé –
N'i out pleinte d'ostel ne d'autre rien livréé.
Horn i fud ove lu[i] od la face loée;
Dame ne l'ad veü ki n'en seit trespenséé
De l'angoisse d'amur, ki taunt fort l'ad tuchéé.
D'eskarlete out vestu gunele bien tailléé,
Bien estreit fu chaucé, jambe dreite e deugee,
Curt mauntel out el col, l'atache deslacee,
Pur tost faire la rien ki li iert cummaundee.
Deu! taunt fu sa beauté par la sale notéé![f.8b]
E si diënt par tut ke c'est chose faéé
E ke onc mes de Deu ne fu tiel figuréé.
Mut fu riche la curt e cele feste grant
Le jor de Pentecuste, cum il iert avenant.
Chescun d'ices baruns presente sun enfaunt,
Que il orent nurri, solunc le rei comant,
E li seneschal Horn, a faire sun talaunt,
E sun autre vallet dunt desus fui cuntaunt.
E li reis les reçut, si en fu mut joaunt.
Pus dit al seneschal: 'Beaus amis, dan Herland,
Horn me servira ui de ma cupe portant
E li autre vallet tuit l'en ierent siwant:

D'icest mester od lui vuil qu'il seient servant.'
Çoe dist li seneschaus: 'Sire, joe bien le grant.'
E la vessele a Horn ad livré a itaunt.
Il en servira bien par lo mien esciaunt,
Ne l'en purra blasmer chevaler ne serjaunt
Qu'il ne·s face servir, chascun par avenant.
Horn servi le rei bien de la cupe a cel jor.
Bien ad cerchié les rencs e [i] ad fait meint tur,
Kar ne veut de[l] servir ke nul seit pleigneör;
Pur içoe les fait tuz bien servir par amur.
Deu! cum or unt loé sa façun, sa colur!
Dame ne l'ad veü ki vers li n'ait amur[f.9a]
E ne·l vousist tenir, suz hermin covertur
Enbracie belement, sanz seü de seignur,
Kar sur tuz de la curt iert il esmireür.
La reisun vait de lui en la chambre maior
U tauntes filles out de nob[i]le cuntur.
E de gentil barun e de franc vavasur
Od la fille le rei, ki sur tuz iert la flur.
La parole de Horn en la chambre est aléé
Mes ne poet lungement entr'als estre celéé.
Rigmel, fille le rei, mut [l']ad bien escutéé,
En sun segrei l'ad bien en sun quoer aferméé,
Mes ne vout k'ele seit des puceles notéé,
Kar pur sei bien covrir est sagë e veziéé.
Cum le purra vëeir fort s'en est purpenséé.
Un enging ad truvé ke li plest e agréé;
Par le seneschal iert faite cele asembléé
K'el le pusse vëeir en sa chambre junchéé
E k'ele pusse parler od lui a saüléé.

Lor si·n ad apelé Herselot, la senéé,
Une sue meschine ki de lui iert privéé.
En l'oreille li ad sa parole enchargéé:
'Va mei al seneschal en la sale pavéé;
Di li ke vienge a mei sanz nule demuréé,
Quant la table reäl devant li ert ostéé:[f.9b]
Sa veie, s'il i vient, li iert guerredonéé.'
Or s'en vet Herselot, pucele sanz desrei.
Fille iert un noble duc ki teneit Albanei,
Une bone cuntréé – close est d'un mareschei.
Il n'a veisin si fort, ki i face buffei,
Qu'il tost ne se venge par mut grant noblei:
Pur taunt est apelé 'li cuitus Godefrei'.
Ele ad trové Herlaund devant le deis le rei,
Par la maunce le prist e si·l trest envers sei;
En l'oreille li dit soavet en requei:
'Ma danzele Rigmel vus saluë par mei,
Prië vus ke viengez en sa chambre a segrei;
El veut parler od vus si vus dira de quei.'
'Daunzele,' dist Herlaund, 'volentiers, par ma fei,
Mesque j'aië servi, si cum faire le dei.'
Herselot s'en revint, sun message fet ad.
A sa daunzele dit kë il ja la sivra,
Pus qu'il avra servi, itaunt tost cum purra.
E quant Rigmel l'oï, de duçor suspira,
Kar el pense de Horn; enz el quoer la tucha;
Cum le pusse vëeir mut fort se penera.
Joe crei le seneschal par veir i gaignera
Pur doner beaus aveirs, s'el poet, ne remeindra,
Cum cil purra oïr ki l'estoire entendra.[f.10a]
Ele garde entur sei e ses dras acesma,
Demaunde esmireür e sovent se mira.

As puceles dit ad: 'Danzeles, cum esta?'
Eles ont respondu ke del [tres]tut bien va.
El demaunde sovent: 'Dan Herland, quant vendra?'
E eles li responent: 'Ja, quant servi avra.'
Entretaunt, es le vus icil qu'el demaunda!
E quant ele le vit mut s'en esleësça.
El le prist par la main, cuntre lui se dresça,
Juste lui sur sun lit a seeir le rova,
Dulcement, par amur, en apres i parla:
Or purrez ja oïr cum el cummencera.
Par blaundïe, çoe creit, de mieuz espleitera.
'Beau sire seneschal, mut ad grant tens passé
Ke vus ai mult forment en mun quoer enamé,
Mes n'en fis nul semblant ne ne·l vus ai mustré.
Or est taunt avenu ke savrez mun pensé,
Kar del mien vus dorrai taunt k'en avrai bon gré:
Or e dras e chevaus e argent muneié.
Mes or vuil ke seëz avant esleëscié:
Mis peres est laenz joius od sun barné
E nus bevrom çaenz e piment e claré
E bons vins precïus, de viez entonelé.
Ferai vus bien servir a vostre volenté,[f.10b]
E quant vus en irrez taunt vus avrai doné
Ke de mei partirez e joius e heité.'
'Bele,' çoe dit Herlaund, 'li reis de maiesté,
Ki sur tut est puissant de quant qu'il ad crié,
Il vus rende le bien ke m'avez devisé.
Si vus iert, si joe vif, tresbien guerredoné
En tuz sens que vuldrez qu'il me seit cummandé.'
'Bien le sai,' dist Rigmel; 'des or m'estrez privé
Plus que nul ki onc fust encore de mere né.'

A itant s'esjoïst mut la bele Rigmel;
Bien quida par itaunt espleiter sun avel.
Al premier ad doné a Herland un anel,
Gros, d'or quit melekin: des le tens Danïel
Fud forgié, si·l forga li orfievre Marcel.
Un tiel saphir i mist ki bien vaut un chastel.
Pus apela a sei un soen fraunc jovencel,
Ki iert sun buteiller; hom l'apele Rabel.
'Di va,' fait la gentil, 'siez tu pur quei t'apel?
Fai m'aporter le vin, del mieuz qu'as en tonel,
En ma grant cope d'or, entaillé a cisel
Del oevre Salemun, ki fud rei d'Israhel,
Ke mis peres, li reis, me dona a Burdel.'
'Ma dome, volentiers,' çoe respunt li donzel.
Mut tost i veïssez desfubler meint mantel[f.11a]
Pur la fille le rei e bien servir e bel,
Ke bien s'esleësçast Herlaund, li fiz Torel.
Rabel ad aporté cele cope real
E il iert bien vestu d'un bliaut de cendal
E od lui sunt venu bon vallet natural,
Ki portent bons vesseaus e d'or e de asmal –
Cum la cope Rabel n'i out nul qui fust tal.
Il la baille Rigmel par cummand principal.
El la prent en riant, si dit al seneschal:
'Joe vuil beivre devant e, së il est mortal,
Dunc vus gardez apres qu'il ne vus face mal;
Par itiel covenant bevra li fiz Toral
La meitié, qu'il avra la cupe emperiäl.'
'Daunzele,' dist Herlaund, 'li pere esperital
Vus en rende le dun joe n'i sai nul egal.
Vostre cummand ferai; ja nen irrai par al.'
Quant ad oï Rigmel ke Herland est haitiez,
Innelement apres fud Rabel apelez.

'Ami,' fait la gentil, 'del claré m'aportez!
Si·n bevrom veirement ke seiom tut heitez,
Joe e li seneschal, ki mut est mis privez;
Pus li dorrai tiel don dunt iert joius e liez.'
'Dame,' dist li vallet, 'tut a vos volentez.'
Pus li vet aporter es nefs d'argent dorez;[f.11b]
E quant il orent beu si fud lors demaundez
Un soen mestre escuier – Bertin [fu] apelez.
Quant il vint devaunt li, dit li fu e mustrez
K'ele veut ke Blanchard li seit tost amenez
Od le kanfrein a or e mut bien enselez –
Il n'ad plus bel cheval en seisaunte citez.
E Bertin s'en turna, ne s'est geres targiez,
Si amena Blanchard, cum ainz fu devisez.
Quant Rigmel l'ot veü, si ad dit: 'Or pernez,
Seneschal, cest cheval, ki ad bunté asez.
Par cestui fermerom entre nus amistez.'
'Dame,' çoe dist Herlaund, 'Deu vus rende les grez!
Plus gent don ne dona ne reis ne amirez.
Jo·l vus guerredonrai en tuz sens que voldrez.'
'Beau sire seneschal, encor nus léésçom!
Si bevrom del piment ki est e bel e bun.
Pur çoe ke lez seiez encore avrez un dun –
Joe ne crei plus beaus seit de si qu'a Besençon –
Çoe si sunt dous levriers, nurri de ma mesun;
Cumme cinne sunt blanc e innel cum faukun.'
'Dame,' çoe dist Herlaund, 'li sire de haut trun
D'içoe que me donez vus rende guerredon!
Rien ke voldrez aveir en ceste regïun,
Bien le vus cunquerrai, si m'aït saint Simun!'[f.12a]
El demaunde les chiens, si·s ameine un guitun:
La chaëne est d'argent de mut bele façun,

Li colier sunt a or ovré a Besençon,
Entaillé e purtraiz [o]d pierres envirun.
E quant Herlaund les out ne·s donast pur Maskun,
Une bone cité ke tienent Borgoignun.
Or s'en veut mes aler; li sojorn l'en somon,
Mes el l'ad retenu, si·l prent par le gerun.
'Par Deu,' çoe dit Rigmel, 'trop vus vulez haster.
Sire, encore purrez ove nus reposer,
Si deduiez od nus, si bevom del vin cler.
Encore ai joe beaus dons a vostre oes a doner,
E si ai encore ove vus a parler.
Un ostur vus donrai – n'ad tiel tresqu'a Muntcler –
La setme mueisun l'ai joe ja fet muer.
Suz ciel n'ad nul oisel qu'il voille reviler,
K'e ostur deive prendre, si l'i volez jeter.'
Quant l'ot dit, si l'ad fait devant li aporter.
Pus dit al seneschal: 'Pernez cest, ami chier,
Certes meillor de lui ne porte chevalier.'
E quant Herlaund le tint n'i out k'esleëscier,
Quant le vit taunt bien fait [e] taunt sein e entier.
Ne·l donast en nul sen pur argent në or mer.
Dunc ne siet il cumment le puisse mercïer,[f.12b]
Mes cele ki est cointe descovre sun penser.
'Bien me purrez', fait ele, 'mes duns guerredoner,
Si vus vient a talant, seneschal dreiturer.
Ne quer fors vëeir Horn, le truvé el graver
Ki fud fiz Aaluf de Suddene, le fier,
Kar vus l'avez nurri, si l'avez a garder.
Celui m'amenez ça, kar autre rien ne quier.'
'Dame,' [li] fet Herlaund, 'bien fait a otrïer.

'Demain vus amerrai çoe qu'avez demaundé,
Apres çoe que mis sires, li reis, avra mangé.
E si el requerez bien vus iert gräaunté.'
'Sire,' çoe dist Rigmel, 'çoe m'est a volenté,
Plus que rien que de vus me peust estre doné.'
'Fait est', [ço] dit Herlaund. A taunt prent le cungié,
Si s'en vet al ostel, kar pres iert avespré.
De servir l'endemain le rei mut ad pensé:
Tuz les serjaunz le rei devant sei ad maundé
E cum devront servir tut lur ad devisé,
E quant ad tut purveu pus s'e[n] est reposé
Mes n'i poüst dormir pur tut l'or que fist Dé,
Kar pense de Rigmel, [d'iço k'ot demandet;]
[Pur quei volt tant veer] Horn le [gentil] trové.
'Deu!', fait il en sun quoer, 'si el l'ad enamé?
Ele est fille le rei, mun seignur avué:
Si çoe ne fust par lui, mut sereit avilé[f.13a]
E si par mei est fait mal avrai espleité;
De mun seignur, le rei en serreië reté
Ke j'en avreië fait vers lui desleauté,
Si·n serrai en la curt a tuz jorz mal noté.
N'i serra ceste feiz par mei Horn amené,
Einz i merrai Haderof, taunt qu'aië espruvé
Quel semblant el li fra de mustrer amisté.
Bien m'en aparcevrai, quant serrunt asemblé,
Par cestui, k'el fereit de Horn, le pruz sené.
'Bien me sui purpensé n'i merrai Horn neënt
E si n'os pas lessier que n'aille al parlement
Ke j'ai pris a Rigmel e pramis leaument.
El me dona ses duns mult beaus par tiel covent

Ke li mustrasse Horn, ki le cors ad si gent,
Ke taunt pruz n'iert truvé de si qu'en orїent.
Mes ne l'os pas mener kar ne sai sun talent,
Ne sai s'el l'amereit or si sudeëment,
Kar corage remue a feme mut sovent
Quant veit bea[u] bacheler, de s'amur tost s'esprent
E bien tost, ki k'en peist, si l'eime folement,
Ne·l larreit pur nuli, pur ami ne parent;
Ja pur nient l'en fereit nuls hom chastїement,
Kar si l'en chastïez e batez durement,
Tut avrez çoe perdu: taunt l'amera plus forment.[f.13b]
Pur çoe sui joe d'icest en grant esguarement
Ke face vers Rigmel, d'icest prametement,
Mes tuz jorz ferai çoe qu[e] ai en pensement,
Qu'i merrai Haderof pur l'aperceivement
Quel semblant el li fra a cest asemblement.
Haderof est mut beaus, nen ad plus bel en cent,
Fors sul Horn par beauté, ki passe tute gent.'
A taunt s'est endormi a cest purpensement.
Ne s'esveillera mes einz l'aube aparissent.
Or dirrai de Rigmel, puis qu'el fu esjoïe,
Pus k'en parti Herlaund, cumment mena sa vie.
En sun lit se cucha mes el ne dormist mie
Pur tut l'or de Melan ne l'argent de Pavie:
El se turne sovent e en penser se prie
Par mut grant desirer Jesum, le fiz Marie,
Qu'il li doinst vëeir Horn e aver en baillie.
Ele apelë a sei Herselot, sa nurrie.
'Herselot, joe t'aim mut kar tu es [ja] m'amie.
La rien qu'ai en pensé ne larrai ne·l te die.
Un mal m'est pris al quoer, mut crem ke ne m'ocie,

Mes ne sai dunt me vient ne de quel partie.
Descoloréé sui, çoe m'est vis, e palie:
Jo·l vi el mirëor u mirai l'autre die.
Ne sai s'est pur amur que sui si esmarie,
[Unc mes ne soi d'amur ne d'amer n'oi envie.]
[Mult grant mal m'ad fet Horn dunt parole ai oie,]
[Ke ne vei façun sun semblant eschevie]
[Ne sai s'estreit pur lui ke su si esfremie.][f.14a]
Deu me dont li vëeir ki del mund ad mestrie!
'Herselot, duce rien, joe mein mut male fin.
Ne lerrai pur home ki seit nez de mun lin –
Ja ne m'iert taunt procein ne parent ne cosin –
Ke ne parouge a Horn, si joe pus, le matin.
Deu! quant le verrai joe, cel vaillant orfenin?
L'en dit qu'il est si beaus, le vis ad taunt rosin;
A ceus qui veü l'unt bien semblë angelin.
Lee serreit ki l'avreit suz covertur martrin.
Deu le me dunt encore e li bier saint Martin!
Pas ne·l chaungereië pur nul rei palaïn.'
'Dame', dist Herselot, 'vus l'avrez, jo·l devin.
Un'avisïun vi – par quei sai k'ert issin –
Qu'il vus fist un gent dun d'un faukun muntarsin;
El sein le metïez dedesuz l'osterin,
Si ne·l donissez pas pur le regne Pepin.
Bien sai ke c'iert un fiz, ke avrez del meschin,
E la lei fausera Tervagan e Apollin
E par lui, si il vit, murra meint barbarin.'
'Deus le dunt!' dist Rigmel, 'e li bier saint Quintin. –
Des or dormirai meuz, si pus, tresqu'al matin.'

Apres dormi suëf, k'ele fud cunfortéé
E ke Herselot out l'avisïun cuntéé,
Tresque vint al matin que la gueite ad mustréé[f.14b]
Par sun corn ke ja est bien l'aubë escrevéé.
As mustiers principaus fu la messe sonéé:
Tuit l'ont cummunement bas e haut escutéé.
Apres, cum costume iert, fu la curt celebréé
E li servises granz de la riche mesnéé.
Mut fu liez rei Hunlaf, qui li servise agréé,
E cummaunde ke seit la festë esforcéé.
Herland, li seneschal, lur fait chiere heitéé,
Dunc les fet si servir ke rien n'est demaundéé,
Si lur est grant richesce par tut abaundonéé.
Horn vet par la mesun; chose semble faéé.
Deu! taunt est sa beauté par tut de tuz loéé!
E meinte bone parole fud lors de li parléé.
Piment portent e vins en vessele doréé
Il e si cumpaignun par la sale pavéé.
Li servises ad duré tresque none est sunéé.
Mut ennuia Rigmel qu'il ad duré itant.
Herselot apela e dit en suzpirant:
'Belë, alez laenz e dites a Herlant
Qu'il vienge a mei parler, si cum est covenant.
Il siet bien que çoe est: autre rien ne demant,
Fors çoe qu'il me pramist er seir al departaunt.
Dites li, bor le vit, s'il en fet mun talaunt.
Ne li faudra or quit ne argent ne besaunt.[f.15a]
Asez ai ke doner, la merci Deu, le grant:
Si·n avront guerredon apres lui si enfant.'
'Dame', dit Herselot, 'tut al vostre comant!'
Or s'en vet el palais la pucelë errant,
Trovad le seneschal a sun manger seaunt:

Idu[n]c iert il asis e li autre servant,
Pus qu'il orent servi rei Hunlaf, le puissant.
En l'oreille li dit, tut suëf cunseillaunt:
'Çoe vus maunde Rigmel, ma dame, la vaillant,
Ke vus viengez a lui cum fustes prametant
Er seir al departir quant en alastes riaunt.
Ele creistra voz duns par le mien escïant
Si k'en serrez de meuz tuz dis sun bien voillant.'
'Bele,' çoe dist Herland, 'joe vus serai siwant!'
Herselot s'en revait, sun message ad summé.
A sa dame revint, dit li ad e mustré
Ke li seneschal vient, cum il fud devisé
Al departir le seir – quant il prist sun cungié –
Ke Horn, li fiz Aalof, li seroit amené,
Li beaus e li gentilz, li corteis, l'alosé.
Dunc sacez que Rigmel de joie ad suspiré.
Lors fu l'esmireür mut tost demandé;
En tuz sens s'esmira pur vëeir sa beauté,
Pur savoir de sun vis cum est bien coluré;[f.15b]
Des meillurs dras k'el out sun cors ad acesmé.
El est corteise e bele, sa per n'out el regné.
Or atendra Herland, s'il ferad leauté
D'içoe qu'il out pramis, dunt il fu mut preié.
E Herland s'en leva si tost cum out mangé,
Haderof apela, si l'ad od lui mené;
A la chambre Rigmel main a main sunt alé;
Li ussiers lur ovri, si·s ad bel apelé:
'Seignurs, bien viengez vus! si [e]n aiez bon gré,
Ke visiter volez Rigmel, al cors deugié.'
Rigmel les saluë, si lur fet bele chiere,
D'e aus apeler ne fu vilaine ne laniere;

Envers le seneschal ad dunc parlé premiere.
En riaunt li ad dit: 'Herland, Deus le vus miere!
Bien sai vers mei n'estes mençonger ne trufflere.
Mut vus iert bien rendu de mei, quant lius en ere.
Od ces puceles la serrez sur la jonchiere.
Si vus de rien vers eles volez faire preiere,
Bien voil qu'eles le facent en trestote maniere:
Ne sereit bien de mei ki vus fust mençongiere.'
'Bele,' çoe dist Herlant, 'ne quid que ren requiere,
Dunt me sace mau gré mis sires, vostre pere.'
Ele vet vers Haderof, ki la colur ad clere,
Si l'ad pris par la main: ne li veut estre fiere,[f.16a]
Si l'asist sur sun lit dunt la coiltë est chiere
D'un paile alixandrin: bon' en fu l'i overiere.
La corteise Rigmel juste lui s'est asise,
Si quide ke seit Horn, ki amur l'ad cunquise,
Kar il iert luncs e beaus de mut estrange guise –
Ne cre[i] ke plus seit beaus entre Peitiers e Pise,
Fors sul Horn, ki sur tuz departis la mestrise.
El quide çoe seit il ki taunt l'ad en justise;
Si li dit: 'Beaus amis, des or vuil estre mise,
Si vostre pleisir en est en vostre comaundise.'
'Bele,' dit li vallet, 'n'avez pas [fait] enquise
Ki joe sui, ne ke vail: trop estes tost esprise.
Vus avrez un meillur ki plus de mei se prise –
Si deit il bien faire, si m'aït saint Denise!
Kar n'ad meillur de lui entre Norweie e Frise.'
Or quide bien Rigmel qu'il se ceilt par cointise.
Haderof entent bien par sun aparlement
Ke ele est deceue en sun avenement,
K'el quide qu'il seit Horn – sis amis au cors gent –

Qu'amener li deveit par sun prametement
Herland, li seneschaus: si ne·l ad fait néént.
Ne veut ke blasme en ait, si respunt cointement:
'Bele, forment vus pris de vostre apelement.
Mut est bien veir de vus k'en dient tote gent[f.16b]
De vostre largesce, de vostre afaitement:
Tiele truvéé n'iert tresqu'al definement
De cest siecle muer, que tut poeples atent.
Pur çoe qu'avrez icel ki vus iert a talent,
Bien serez parigaus, par le mien escient.
Il est niez e estraiz pur veir plus reaument.
Ke d'iceus que joe sui certes vaut il les cent.'
Or quide bien Rigmel ke seit deceivement
E qu'il respunde si pur sun desveiëment,
E par orguil de sei en face ceilement:
Qu'il ne la deint amer, çoe dute mut forment.
Or li est çoe a quoer mut grant atisement
De lui encore amer plus angoissusement,
Mes aparmain avra verai aveiëment,
Kar en la chambre entre Godsƿiþ el pavement.
Godsƿiþ entre la chambre, ki ert pavementéé,
[De marbre e de lios menuement ovree.]
Norrice esteit R[igmel] e mestresse claméé,
Bien conoisseit trestuz de la real mesnéé;
Sovent ot vëu Horn od la façun loéé.
Or en veneit parler od sa dame a celéé:
Cum trestuit en la sale sa colur ont notée,
E dient en comun que chosë est faéé
U del ciel est venu par [sa] grant destinéé;
Dame ne·l poet veer ke n'en seit esragéé,

[f.17a]
U pres est del murir u del tut est pasméé;
Taunt est sa grant beauté par trestut deviséé:
D'içoe veneit parler. Quant veit sur la jonchéé
Sëeir le seneschal, de ki est mut améé,
Pus si veit Haderof sur la coilte pointéé
Sëeir juste R[igmel], la gentil, l'onuréé,
Apres ad haut parlé en voiz si deslïéé:
'Bien vienge Haderof de Suddene, la léé!
S'or fust venu od vus cil de vostre cuntréé,
Horn, li bons e li beaus, od beauté aluméé!'
Quant cel mot ot R[igmel] pur poi qu'el n'est desvéé,
D'e ire e de maltalent ad la colur muéé.
Parole dirra ja dunt bien iert escotéé
[E dunt grant mal surdrat s'ele n'est adrescee. ]
'Avoi! cum sui hunie! Quide, le fiz Toral,
Pur les seinz que Deus fist ke ne seie leal,
K'ici m'ad amené par gabeis un vassal,
Tut pur mei essaier cum fusse cummunal?
[Seüst li reis Hunlaf, mar veïst cest jornal.]
Joe m'en vengerai bien – ja nen irra par al –
Tut l'en ferai detraire a coës de cheval.
Ne fu mes si honie pucele enperïal
Cum cist surquidé m'ad, ki se fet seneschal.
Par Deu poi ai amis s'il ne vengent cest mal,
S'il ne quierent de lui huniement vergundal.'[f.17b]
Or entent bien Herland ke c'est haunge mortal
Ke R[igmel] ad vers li, ki est fille real.
Dunc respundi par sen, k'i[l] iert sage e leal:
'Dame, merci pur Deu, le rei esperital!
Demain amerrai Horn; tut en ierc dreitural.
N'osai ainz pur lo rei mun seignur natural.

'N'osai ainz pur le re[i] a vus Horn amener,
Taunt i ad de feluns e sunt si mal parler;
Bien e mal lur est tut a dire cummuner,
Quant sunt deuant le rei e voelent losenger,
E ainz creit hom le mal ke le bien al premier.
Pur iceus ai çoe fait, nun pur vus essaier.
Or vus amerrai Horn od le visage cler –
Joe n'en dorreie un ail, tiel en purra grucier –
Si purrez a leisir od li esbaneier,
Dire vos volentez e gaber e juer.
Ne m'en chaut des feluns s'en voelent mal noter.'
'Par Deu,' çoe dist Rigmel, 'dunc m'estoet pardoner
L'ire e le maltalent que oi einz en penser.'
'Bele, vostre merci,' çoe dist Herland, li bier,
'Or, m'en irrai ataunt, kar ne pus demurer
Pur le cunrei le rei ke m'estoet aprester,
Ke il seit agreé demain a sun disner
Pur sa grant curt tenir, qu'il n'i trost que blasmer[f.18a]
Pur les diverses genz ke il ad fait mander.'
'Alez,' çoe dit Rigmel, 'seez verai parler,
Ne m'alez decevant cum estes costumer.'
Quant vint [a] l'endemain [mut] grant fu li servise
Pur bien servir Hunlaf ki les autres justise:
Herlaund, li seneschal, grant entente i ad mise
Qu'il fussent a cel jor bien servi par mestrise.
Nuls n'acuntast les mes qu'il orent par asise,
Estre les entremes ke Herlaund lur devise.
Deus! taunt servi le jor fiz de meinte marchise!
Mes unc n'i out un sul ki servist en chemise,
Mes en pelice vaire u herminë u grise
U en bliaut de paile del meuz de paienïse.

Horn i servit le jor ki passot par franchise
Trestuz k'i i esteient, entre Breta igne e Pise.
Il ne mustra vers nul ne orguil ne feintise,
Par mi tut çoe qu'il iert icil ke l'em plus prise.
Taunt ont dames pensé de lui en meinte guise
Ke s'amur les destreint, eschaufë e atise.
Horn servi icel jor en un bliaut purprin.
En la sale le jor nen out si gent meschin:
La colur aveit clere e le vis out rosin;
Dame ne l'ad vëu, si cum crei e devin,
Ke ne·l vousist tenir suz covertur hermin.[f.18b]
Il ad le jor porté une cupe d'or fin –
Unkes n'orent mellor Cesar ne Costentin –
A trifuire iert entallé de bon or melekin:
D'icele serveit il rei Hunlaf de sun vin.
Trestuit cil de la curt vers lui erent frarin
De beauté, de valur: tuit sunt vers li aclin.
Herselot l'ad vëu, la fille al palaïn,
Si cum el trespassot [par] le palais marbrin.
Sun sen en ad chaungé e sun vis tient sovin,
Taunt s'esmerveilla lors de Horn, le orphanin.
Mut tost se returna a sa dame al perrin
De la chambre u ele iert, dunt masçuns fu Bertin –
Mestre bon est preisie des le tens rei Pepin –
Pur dire qu'out vëu le danzel angelin,
Cum est gent e mollé e en beauté si fin
Ke descrire ne·l pot nul clerc, sage devin,
Cum est pleins de tuz biens, ne metre en parchemin.
E[l] vient a sa dame u siet suz [la] cortine
E parlout de deduz a un'autre meschine.

Ele rit dulcement e par amur bien fine
Si li dit en segrei: 'Dame, Deu vus destine
Une rien qu'ai vëu, ki bien est angeline.
Del mal qu'avez ëu il en ad la mescine:
Ne·l poet pas esgarder cuntesse ne reïne[f.19a]
Ke, tresque l'ad vëu, ne seit vers lui acline.
Vestu ad un bliaut, la colur ad purprine,
Estreit est mut es flancs e par terre traïne.
Joe crei que çoe est Horn ke tute gent destine:
S'il est çoe, tiel nen ad de ci qu'en Palestine,
Në entre crestiëns në en gent sarazine.
Des or vuil ke seiez de[suz] sa discipline
A faire sun comand [suz cuvertur' hermine.]
Ja hunte n'en avreit desuz ciel palaïne.
Plust a Deu ke de mei oüst faite ravine
E mei oust sul a sul en chambre u en gaudine!
Joe fereië sun boen par sainte Katherine.
Ja ne·l savreit par mei parente ne cosine.'
'Tais fole,' dist Rigmel, 'ja n'en avras seisine,
S'a lui [plest] ki fist ciel e terrë e marine.
'Di mei veir, Herselot, veïs mes cel enfant?
Est il tiel cum l'en dit? est il si avenant?
Merveille si vivrai taunt ke jo·l seië veaunt:
A l'amener de lui trop demore Herland.
Certes, bon seneschal, ne me tienz covenant;
Des or mais avras nun en la curt "demurant".'
'Oïl,' dit Herselot, 'nul ne poet dire taunt
Cum est verté de lui, de los de sun semblant.
Jo·l vi u il estut, si·n fui esmerveillant –[f.19b]
Pur poi ke n'en perdi mun sens e mun talant –
Mes a peine revinc, kar de vus fui pensant,

E ariere turnai taunt cum poi en corant
Pur dire k'oi vëu en la salë avant,
Dunt s'esmerveillent tuit li petit e li grant.
Ne crei que seit sun per en cest siecle vivant.'
'Teis tei,' çoe dist Rigmel, 'mar en iers plus parlant!
Cum plus le loëras e plus m'iert atisant.
Arst fust ore e destruit u enz vint, li chalanc,
Ki·l porta en regne, ke mis pere est tenant,
Quant del vëeir de lui sui or tant desirant
E ne pus purchacier ke j'en seie eisant.
Ha! lasse! qu'ai joe dit? çoe funt li recreant,
Maudient çoe qu'il n'unt, çoe que ont en talant.
'Herselot, bele rien, a Herland m'en irrez:
Qu'il me tienge covent mut tost li preierez:
Horn ameint ove lui e vus si·s amenez.'
'Dame,' dit Herselot, 'fait iert cum comandez.'
Al palais s'en revait, ki de marbre est listez;
La s'en vait trestut dreit u Herland est truvez;
En l'oreille suëf dit li est e mustrez
Le message trestut ki li fu enchargez.
E Herland, quant l'oït, si respunt de bon grez:
'Danzele, ja vendruns, nen iert plus atargiez,[f.20a]
Fors que li reis servi seit e li manger finez.'
Herselot s'arestut pur vëeir les deintez
Del servise qu'iert grant e del rei ki est lez.
L'om i portout partut e piment e clarez
E les vins ensement, de viez entonelez.
El veit les servitors – venu sunt e alez –
Cum portent ces hanaps e ces veissaus dorez,
Cum il sunt bien vestu de bliauz bien taillez.
Mes sur tuz esteit Horn li mieudres alosez,

Li greindre e li plus fort, li meuz endoctrinez.
S'ele s'en esbaïst, seignors, n'en merveillez,
De feme est costume qu'el change ses pensez,
Quant el veit bel home, ki genz est e moullez.
Herselot quant la cort asez esgardé a,
A sa daunzele vet, si dit ke ia vendra
Herland, li seneschal – pur ki el l'enveia –
Quant li reis iert servi, e Horn od lui merra.
Bele Rigmel l'oï, si s'en eslëesça.
A ses puceles dit: 'Daunzeles, cum esta?
Quel est or ma colur? cum se tient? cum s'en va?'
Dient: 'Mut bien estait.' Chascune la loa.
Des meillors dras qu'ele out mut bien se cunrea,
Pus prent l'esmirëur; en tuz sen[s] s'esmira:
Si rien i mesala, par çoe le radresça.[f.20b]
Or li sembla trop lunc ke Herland demura.
'E Deus! quant vendra il?' Herselot li dit ja:
'Li servises est granz, ki lunges le tendra.'
'Herselot, va veeir quant li manger fenira.
Va, si haste Herland, u il s'ublïera.'
'Danzele, nu ferai kar il s'aparcevra,
Si savra qu'amez Horn e de plus demurra.
Il suzcriemt mut le rei, si vus delaiëra:
Par le cunseil de lui Horn ne vus amera.
'Vus nel manderez mes par lo mien loëment;
S'aparceit que l'amez si·n fera gabement,
E cum il onc plus purra fera delaiëment,
Kar taunt par criemt le re[i], qu'il le harreit mortelment,
Ne voldreit a sun voel ke ja·n fust parlement.

Entre vus ad amur, bien le vei e entent.'
'Amië,' dit Rigmel, 'bien ait vostre esciënt!
Bon est vostre cunseil, jo·l me sai veirement.
Bien vus crerai d'icest; n'i irrez or néént.
Or vendrunt quant vudrunt e lur iert a talent.'
Entretaunt k'unt parlé e Rigmel Hersent,
Mangé ont el paleis e li reis e sa gent.
Herland, li seneschal, n'i fait demurement,
Ainz ad pris Horn od sei pur tenir le covent,
Qu'il ot fait od Rigmel erseir al partement.[f.21a]
A la chambre s'en vont main a main dreitement
U la fille le rei, bele Rigmel, atent,
E l'uissier lur ovri, il entrent belement:
De la beauté de Horn la mesun en resplent.
Tuit quident que çoe seit angelin avenement.
Rigmel, quant l'ad vëu, tut chaunga sun pensé,
Quida ke fust angele, ki i fust enveié
Del seignur ki sus maint en haute maiesté,
Si cum el l'esgarde: taunt bel li ad semblé.
Nepurquant lieve sus, si l'ad bel apelé:
'Bien viengez, seneschal! de mei aiez bon gré
Quant estes si leal; vus iert guerredoné,
Ke le fiz Aäluf ça m'avez amené.
E bien viengez, sire Horn! mut vus ai desiré
A vëeir, çoe sacez, mut ad grant tens passé.
Ça serez devers mei, ke seions acointé.
Danz Herland s'en irra, ki ad ci ainz esté,
As puceles de la, dunt i ad grant plenté;
La fera ses deduiz solunc sa volenté;
Quant qu'il comandera tut li iert graaunté.'
'Bele,' çoe respunt Horn, ki sage est e membré,
'Joe vinc çaenz od lui e il m'i ad guié;

Faire estoet ke de li m'iert ici cummandé;
Tuz les biens ke ioe sai m'ad il endoctriné.[f.21b]
Pur içoe si est dreit qu'il me seit avoé.'
Dunc ad parlé Herland [en]vers lui, çoe m'est vis,
'La serez od Rigmel, Sire Horn, beaus amis:
Ele est fille celui ki garde cest païs.
Joe me serai de ça as daunzeles de pris;
Mut i avrai, si pus, duz beisiers e duz ris.
Çoe ke vuldra Rigmel, la bele od le cler vis,
E vus tut otrïez: mar en seiez eschis,
Kar n'ad taunt franche rien entre Rome e Paris.
E ploüst ore a Deu, al rei de paraïs,
Ke vus ore oüssez vostre regne cunquis!
Si fussez coruné, cum est dreit e asis,
Pus, si fust rei Hunlaf enz en mun cunseil mis
De vus dous asembler, si m'aït saint Denis!,
Bonement le fereie; ja n'estereie tardis.'
'Sire,' çoe dist Rigmel, ja ne vus venist pis
Mut avrïez de vos bons; par fei le vus plevis.
Ja ne vus faudreit mes or, argent, ver ne gris,
N'estreit plus honurez quoens ne ducs ne marchis.'
'Bele,' çoe dit Herland, 'd'içoe sui joe tut fis.'
Apres se va sëeir as puceles Herland.
De quei il i parla nul corteis ne·l demand,
Kar bien le poet savoir, pur nent l'iert enquerant.
Mes Rigmel prist vers sei par la main cel enfant;[f.22a]
Sur sun lit se séent amdous tut joiant –
La coilte en iert mut chiere d'un paile escarimant.
Ne s'atendi Rigmel, einz ad parlé avant
Tut issi faitement cum joe vus ierc disant:

'De vus est mut bien veir çoe que tuit sunt cuntant,
Ke taunt bel home n'ad en cest siecle vivant.
Joe vus otrei m'amur, si l'estes otreiant;
Par cest anel que tienc vus en sui seisissant.
Unkes mes a nul hom del mund[e] ne dis taunt,
N'a autre nel dirrai par le mien escïant:
Mez vodreie estre arse en un feu ardant.'
'Bele,' çoe li dit Horn, 'li sires tut pussant
Vus en rende merciz! mes ne sui si vaillant
Ke me devez offrir de vus chose taunt grant.
Povre sui orphanin, n'ai de terre plein gant;
Ici vinc par werec cum chaitif esgarant;
Vostre perre m'ad fait nurrir par sun comant.
Cil l'en rende les grez ki le mund fud formant!
Ja ne li mesferai, taunt cum serai parlant.
N'afiert a vostrë oes hom de povre semblant;
Vus avrez un haut rei, si iert plus avenant;
Mei ne devez amer ki ci vinc pain querant.'
Idunc parla Rigmel, ki einz parla premere:
'Vus estes, sire Horn, certes d'itiel maniere,[f.22b]
Ke ne pus a nul sen [en]vers vus estre fere.
Ke me voillez amer dreiz est que vus requere:
Del parage estes bien, kar reis fu vostre pere
E de real lignage fud néé vostre mere,
E vostre aol si fud d'Alemagne enperere.
Ki çoe me dist de vus ne fu mië menterre.
Amer me purrïez, si vostre pleisir ere.
Ne·me truverez vers vus fausse ne losengiere
Ke ne face de quoer tute vostre preiere.
Quant Deus vus ariva laval a la rochiere
Od quinze cumpaignuns, vallez de bone chiere,

Bien semblïez trestuit estre nez de gent fiere –
Un point ne semblïez a home qui pain quiere –
Kar n'i out un tut sul n'eüst vesture chiere:
Ja povre hom ne poüst d'itiele estre achatiere.
Si plest a cel seignur, ki del mund est salvere,
Vus vus vengerez bien de la gent pautonere
Ki vostre pere ocistrent en murdre cumme lerre:
La terre k'eil tienent reaverez tote entiere.
'Sire Horn, beaus amis,' dit encore Rigmel,
'Kar pernez or de mei par amur cest anel,
Si vus l'avez el dei par amur, çoe m'iert bel:
Unc meillur ne forga nul fevre de martel.
Qui·l volsisse doner, ne vi mais dommaisel,[f.23a]
Mes en vus le vuch sauf, si m'aït Gabriel,
Ki Deu vint nuncïer, cum li livres espel.
Vostre amur m'ad suzpris, si me tient de novel;
Ne m'en pus desoschier, feru sui d'un quarrel.'
Dunc respundi si Horn: 'Bele, par saint Marcel,
Meuz voldreie estrë ars tut vif en un furnel
Ke en mun dei l'ousse, taunt cum sui jovencel,
Ainz ke armes porte devant tur de chastel
E k'eüsse en turnei feru u en cembel:
N'est pas us a la gent a ki lignage apel.
Mes quant avrai vassal abatu de putrel
U estroé escu en bucle u en chauntel,
Dunc pus porter anel entaillé a cisel.
Autrement vaudreit mez estre en champ pasturel
U adubur de vigne u fevrë od martel.
'Danzele, or me creez, vostre anel estuiez;
Në a mei n'a autrui par mun los ne·l donez,

Tresque saciez de veir ke bien seit enpleiez.
Tiel le purra aveir ke vus repenterez
Ke tiel l'avreit éú, quant le conoistrïez
K'eil sereit pur coard e pur malveis notez.
Pur çoe ne·l me donez, kar ne me conoissiez.
Joe ne sai ke joe sui, ne fui onc espruvez,
Pur coe ne vuil [vers vus] fermer [ore] amistez,[f.23b]
Ne de[l] vostre n'ai cure, n'anel, n'autres buntez
Dunt joe aië del rei, vostre pere, mal grez,
Ki m'ad fait bien nurrir par ses benignitez.
Mes quant sun pleisir iert ke seië adubez
E joe iere en sa curt d[ë] armes bien preisiez
Pur quantquë aië fait dedevant ses barnez,
Si idonc m'aïdast k'oüsse mes regnez
E vus donc par sun los autresi m'amissez,
Dunc ne di joe ke tost ne fusse cunseillez
De vus prendre les duns, d'afermer çoe qu'offrez.
Mes pur neent autrement, danzele, en parlerez,
Kar, si pus, ja li reis vers mei n'iert corociez.'
'Beaus amis,' dist Rigmel, 'ne·l ferez autrement.
Ja vus met joe mun cors, mun aveir en present.
Pernez en a pleisir solunc vostre talent,
K'a dependre en aiez, quant voldrez, largement,
E d'amur si façun itiel alïement
Quë autre n'amerez en tut vostre vivent
Fors mei, taunt cum vers vus me tendrai lealment.'
'Bele,' çoe respunt Horn, 'ne·l fereië néént
Si ne fust par le rei, en ki cunseillement
Me sui mis, pus ke vinc en sun meintenement.

Ja ne li mesferai en trestut mun vivent,
Dunt achaisun vers mei ait de corocement.'[f.24a]
'Sire,' çoe dit Rigmel, 'c'est bon purpensement.
Joe ne demand amur, dunt aie huniement,
Dunt seië par vilté notéé entre gent,
Mes amur d'ehonesté en bon atendement
Taunt qu'aiez vostre honur qu'a vostre dreit apent.
Ne·l faz pur legierté de mun cors veirement,
Mes ne vuil qu'autrë eit de vus seisissement,
Ki de l'amur de mei facë esloignement.'
'Or seit mis en respit,' dist Horn, li tut vaillent,
'Kar a ore d'icest ne ferai nul covent.
'Ne vus frai nul covent, danzelë, a cest tur
Devant ke seit seü cum avrai de valur.
Quant joe armes avrai od escu a colur
E joe vendrai es rencs sur destrier milsoudur,
Si joe dunc i abat fiz de bon poigneür,
U daunzel qui seit nez de duc u de cuntur,
Dunt seië de plosurs remembré par honur,
E si vus apres çoe a mei parlez d'amur,
Ke ne turt a vilté al rei, nostre seignur,
Vostre pleisir ferai, si plest al creatur,
Par qui devisé vait e la nut e le jur.
Mes, bele, or atendez, sanz ire e sanz rancor,
En taunt orrad li fiz d'aukun empereür,
Bele, parler de vus, kar d'autres estes flur,[f.24b]
Si vus prendra a per a sun oes e oixor –
La grant beauté de vus ne turnez a folur,
Tost en dirreient mal li garçon menteür,
Ki mençoinges cuntroevent cumme losengeür –

Si avrez tiel mari dunt li reis iert forçor
E sun regné avra loenge e pris maor.
'Bele,' çoe li dist Horn, 'trop avom demuré,
Nus avom, çoe m'est vis, longement ci esté.
Mut me crem ke li reis nus eit ja demandé,
Kar sanz nus ne li iert li vins giens aporté,
E si m'ad ceste feiz cest mestier enchargé.'
A taunt s'en turne Horn, si ad pris le cungié,
E ele mut a enviz le lur ad gräaunté,
Mes ainz k'eil s'en issent sunt sovent regardé.
Apres lor departie sovent ad suzpiré,
E pus ad Herselot devant sei apelé,
Si li dit: 'Ke t'en ad, si Deus t'aïd, semblé?
Veïs mais en cest mund home meuz figuré,
Ne de tutes beautez fust si enluminé?
M'amur e mes aveirs li ai ja presenté,
Mes il cure n'en ad; ne sai s'est par fierté.'
'Dame,' dist Herselot, 'nun est, par verité,
Il n'ad hom' en cest mund plus ait d'ehumilité,
E si est trop huntus par sa debonairté.[f.25a]
Quant n'avez ore bien fait seit autre feiz mandé,
Lors vus iert, si devient, trestut a volenté.'
Ses cumpaignes apele pur sei esbaneier
Dammaisele Rigmel, kar si vout ublier
Le mal del amur Horn, ki la fet trop penser.
Eles vienent entur li trestutes pur joer:
Asquantes dient suns pur li rehalegrer,
Rotruenges e vers de chaunçons, haut e cler,
Mes ele n'i entent pas, sun quoer n'i poet turner,
Kar ele pense de Horn, ki ele tient trop fier,

Ki onc ne vout vers li une feiz regarder,
Taunt cum furent asis or einceis al parler.
Dunc pensë en sun quoer: 'Deu! verai justisier!
Pur quei vousistes tiel cel orgoillus furmer?
Cheveus ad lungs e blois, que nul n'en est sun per;
Oilz veirs, gros, duz, rianz pur dames esgarder;
Nies e buche bien faite pur duz beisiers prester;
La chiere ad riaunte e le visage cler;
Mains blanches e braz lungs pur dames enbracer;
Cors bien fait e deugé, ke n'i ad qu'amender;
Dreites jambes, beaus piez, set sei [tres] bien chaucer.
Quant vus tiel l'avez fait, ne·l lessez orgoiller:
Trop en purra sun pris e sun los abaisser.[f.25b]
'Beau pere! Jesus Crist, bons reis de paraïs!
Ne lessez par orgoil ke il perde sun pris.
Ja·l vei joe devant mei, quel il fud, çoe m'est vis.
Cum fud duz sun parler, sis semblanz e sis ris!
A grant mal endreit mei vint il en cest païs;
Pur sa fine beauté est mis quoers si suzpris,
Ke ne pus bien aveir ne les nuz ne les dis.
E s'eil ad grant bunté pur quei m'en est de pis?
Quant il sist juste mei, si m'aït saint Denis,
Regarder ne me vout: onc rien ne li forfis.
Une rien nepurquant m'ad il dit e pramis:
Se mis peres le veut, ke il iert mis amis,
Quant il armes avra e los avra cunquis.
Mes Deus! quant iert içoe? trop grant terme m'a mis,
Ne nul jor ne l'en ad mis pere encore asis.
Mun voel nus guerreiast li reis ki tient Paris
U li quoens de Peitiers, ki plus est pres marchis,
E mis peres fust si de la guerre suzpris,

Par bosoing chevaler feïst Horn al cler vis!
Icel don m'oüst fait Deu, li tut poëstis!'
Issi pensout Rigmel, la belë eschiwie,
Taunt cum ses cumpaignes chauntent en voiz serie.
Asquantes s'aparceivent, mes n'en est ki li die,
Qu'el lesse cel penser, ki sun cors si mestrie:
Taunt par l'eiment e crement, ke n'en parolent mie.[f.26a]
Or redirrai de Horn, cum il meine sa vie:
Il vet par cele sale ki bien est replenie,
De vaillaunt gent e sage mut richement garnie,
E il veut ke par tut seit noblement servie
De bons vins, de clarez, de pimenz: çoe lur prie,
Ke largesce lo rei par lui ne seit blesmie,
Ne ne troft en la curt ki de lui nul mal die.
Entretaunt cum il ont itiel joie acoillie,
Ad li reis a sun deis fiere novele oïe
De dous reis qui sur li vienent a ost banie.
D'Aufrike sunt eissu, d'icele gent haïe
Ki onkes jor n'amerent Deu ne sa cumpaignie.
E li reis, quant il l'ot, n'en ad talent qu'il rie,
Ainz reclaime Jesum qu'il li seit en aïe.
Seignurs, or entendez, si faites escotaunce!
Si orrez cum dan Horn est eissu de s'enfaunce,
Cumment li reis haltisme ot de lui remembrance,
Kar rien ne poet perir ki en li ad creaunce.
Pus cel tens des en ça el reiaume de Fraunce
N'out pruesce maör në od menor vauntaunce,
Kar en Deu aveit mis, trestute s'esperaunce:
E Deu meintient bien ceus ki en li ont fiance.


D'Aufrike sunt eissu dui rei de grant puissance,
Ki onc Deu n'amerent: çoe fud doel e viltaunce.[f.26b]
Freres erent Rodmund, un rei de surquidance,
Ki ocist Aälof, le rei de grant vaillaunce,
Le pere a icest Horn qu'avom ci en balaunce:
[Uncore tenent la tere od tute la purtenance]
Dunt cist deit estre reis, s'il ad encor cressaunce,
Kar sis peres la tint, si·n fud mort a pesaunce.
Mes Deu li mustra or par grant signifïaunce,
Qu'il aveit en sun quor vers li bone voillance,
Ke li dona de ces sa premere venjance –
Cum vus porrez oïr, si ne faites noisance –
Kar cist vindrent od ost d'orguil e de bobaunce
En la terre Hunlaf ki ert en seguraunce:
A un port ariverent k'om apele Costance.
Reis Gudolf e Egolf furent icist nomez,
K'ien la terre Hunlaf sunt orë arivez,
E od aus sunt venu d'Aufrike granz barnez,
Feluns e surquidez, de bataille adure[z],
Par quei est rei Hunlaf mut sovent manacez:
Se il Deu ne guerpist, u mut s'e[n] est fiez,
Ne li larront tenir ne chastel ne citez,
Ne la vië el cors: si iert lur li regnez.
Tresqu'il sunt arivé, bien tost sunt herbergez:
Trefs e aukubes ont lors tendu par ces prez
E des nefs metent fors bons destriers sojornez,
Bones armes de pris od escuz, d'or listez.[f.27a]
Apres ont a Hunlaf messages enveiez,
Par quels li ont mandé quel iert lur volentez:
Qu'il relenquist sun Deu a qui il iert alïez,

Si creüst en Mahun ki iert lut avoez.
Si çoe faire vousist, tenist ses heritez,
Si oüst ses honurs en pais, en quietez,
Mesque treü lor rendist ki lor venist a grez;
E si çoe ne vousist, dunc si fust desfiëz,
Cum cil ki ne purreit par nul estre tensez
Qu'il ne perdist le chief od tuz ses richetez.
Or s'en vont envers lui cist enveié message:
Mut sunt bien cunreié e si sunt de parage,
Si sunt bien enparlé, chescun en sun langage.
Latimiers ont od eus pur mustrer lor corage,
Qui de plusurs latins sunt escolé e sage.
Dreit al rei sunt venu a sun mestre masage;
Li portiers les guiad, cum esteit costumage,
Sus al haut solier, ki fud fait par estage.
Iloc i ont trové le rei od sun barnage.
Primes l'ont salué, si cum iert dreit usage,
Pus dient tuz les moz – ke n'i funt retaillage –
Cum l'orent komandé cil ki vindrent a nage.
Quant li reis les entent, grainz fud en sun corage
Mes ne·l vout lors mustrer kar n'ert pas si volage.[f.27b]
Li message sunt fier, si dient fierement
Quant k'enchargié lur fu sanz nul retaillement.
Quant li reis l'ot oï, grains en fu e dolent.
Les tables fet oster, e çoe delivrement,
En ses chambres s'en vait tenir un parlement.
Od li ad amené tut le meuz de sa gent,
E quant il sunt asis mustra lor sun talent;
De çoe qu'il out oï demaunde loëment.
Mes il seënt tut quoi, n'en fait nul vantement

Ke il voillent entrer en nul defendement:
Dunc ne siet reis Hunlaf d'içoe cunseillement.
A taunt i sorvint Horn, ot lur cuntenement
E veit ke çoe est tut de sun avancement.
Idunc vient dreit al rei e dit si faitement:
'Sire, reis honoré, Deus vus seit tensement!
Joe vus vei mut iré e en grant pensement:
Pur ces fiers messages estes en dotement.
Si fusse chevaler e usse adobement,
Encuntr'eus defendreie ke ja paiene gent
Ne deivent cuntre vus aveir seignorement,
Ne la lei que tenum de Deu omnipotent
Ne deit pur la Mahun aveir ja fausement.'
'Sire,' çoe dient tuit, 'cist ad dit richement.
Kat li donez adubs, si·n serom tuit joient.'[f.28a]
Ore entent bien li reis que dient li baron.
De Aalof li membra od la fiere façon,
Cum delivra Silauf, ki fud sun norriçon,
Des paiens, des feluns, lui e sa regïon.
Fiaunce ot en cestui – e si ot grant reisun –
Qu'il feïst autretel e traisist a nacion.
Lors respundi li reis, si cum nus vus dirom:
'Beau seignur,' fait lur il, 'par le seignur del trun,
Or avront garnemenz il e si cumpaignun;
Cumbatront sei a ces ki sunt en ma meisun,
E si veut Deus qu'il metent ceus a cunfusïon,
Pus irum vers iceus ki sunt en cel sablun;
Si·s merrom, si Deu plest, tuz a dampnatïon,
Le grant orgoil qu'il ont del tut lur abatrom.
Ja ne·s en tenseront Tervagan ne Mahun,
Ne Apollin, lur dé, ne plus que un gaignun.'
'Sire,' çoe li dist Horn, 'ci ad gentil sermun.

Cil vus rende voz biens ki fist salvatïun
Al vaillant Daniel enz el lai al leün.
E delivra Jonas el ventrë al ceton.'
Lors apela li reis dan Moroan, un bretun,
Ki esteit tresoriers, hom de religion.
'Ça venez,' dist li reis, 'sire cher, dan Moroan.
Aportez mes adubs qu'avez gardé meint an:[f.28b]
Ne crei ke ait meillors de ci qu'al flum Jordan,
Il ne fauseront ja pur suffrir nul ahan.
Celes dorrai a Horn, si·n iert plus seguran;
Quant en iert cunréé, mat creindra barbaran.
Heaumë avra lusant, dunt li coing sunt haltan,
Hauberc dublé al piz dunt safré sunt li pan,
Escu au col pendu del os d'un olifan –
Ne·l purra entamer ne paien n'aleman
Sul itaunt ke pesast le vaillant d'une glan.
Chauces avra de fer ke toli a un jaan,
A ki me cumbati suz la roche Maldran,
Quant fui fait chevalier, tut dreit al premier an.
Espéé avra trenchant ke me dona Roman,
L'enperere romain, al muster saint Johan,
Quant fui a Rome alé dreit al sie del Latran.
Si avra mun destrier Passevent, [le] helzan.
Od ces armes purra as paëns fere dan;
Cum suleit Áálof, si frad icist enjan.
'Beaus amis [dan] Moroan, autres armes querez
Dunt li quinze vallet od li seient armez,
Ki ci vindrent od li de Suddene, savez;
Si erent par ices li paien desfiez,
S'il traient vers ice[u]s dunt il sunt engendrez!'
'Sire,' çoe respunt Horn, 'Deu vus rende les grez,

[f.29a]
Li sire soverains, ki meint en trinitez!'
A taunt s'en vet Moroan e tost est repairez,
Les reaus mandemenz mut bien ad achevez.
Pus furent li vallet tuit quinze demandez,
E quant il sunt venu, si sunt bien adobez
Tut issi faitement cum vus dire l'oëz.
Reis Hunlaf les cunreiz a Horn ad einz baillez –
Les armes ke devant vus ai ci devisez –
E l'espéé li ceinst as flancs qu'il out dougiez.
E quant li autre sunt de lur armes armez,
Haderof dist al rei, ki fud li meuz membrez:
'Sire rei, noble e francs, un dun nus otriez,
Ke nus ceigne dan Horn nos espéés al lez,
Kar nus sumes li soen: il est nostre avoez.'
'Par fei,' çoe dist le rei, 'mut sagement parlez,
Ne vus voil deveër; si seit cum vus volez.'
Par le cungié le rei chescun ad pris s'espéé,
Devant Horn, le meschin, l'ad chescun aportéé,
E il lur ceinst as lez cum fud chose otrïéé:
Sur paiens en dorrunt encore grant coléé.
Apres vont del cunseil en la sale pavéé;
Ne fud as messagiers la parole celéé,
Einz lur fu par le rei hautement mustréé
Ke pur eus n'iert sis Deus ne sa lei [unc] chaungéé,[f.29b]
Ne del soen ja n'avront par Deu une denréé.
Si bataille voelent, ne lur iert pas veéé.
'Ma defensë ai ci prestë aparailléé,
S'iest qui oster nus veut de nostre lei salvéé,
Ki nus fu par Jesu en cest munde donéé:

Autre ne tendrom ja kar tute autre est fauséé.'
Lors sailli un avant: nez fu de Cananéé.
Mut fud hidus e grant od chiere rechignéé.
Marmorin fu nomé en la sue cuntréé.
Cist iert durs e preisiez en bataille aduréé,
Si out a crestïens faite meinte haschéé,
Quant [il] fud od Rodmund en Suddene, la léé,
A la mort Aalof, ki·ncore iert cumparéé,
Kar, si Deu plest, par Horn iert pur veir vengéé
En cestui, ki i fud a la mort denoméé.
E si Horn le seüst, mut li fust plus hastéé

[Icist, tel cum vus di, ad sa raisun hastéé:]
'Par Mahun, rei Hunlaf, joe sui un messagier
De dous reis ki la sunt arivé a la mer.
Tut icest ke vus dis sui joe prest de pruver,
Si est k'encuntre mei en champ voillë entrer,
Ke ne vaut vostre lei, ke tenez, un dener;
Od tut vostre mal gré la vus estoet lessier,
Si tendrez la Mahun, ki meuz vus poet salver,
E si rendrez treü tiel cum vodrom poser.'[f.30a]
Lors respundi si Horn: 'Or pus joe trop ester.
K'ad dit icist vassal? ne me dei mes celer.
Va, paien, çoe que diz ne fait a otrïer,
Si Deu le me cunsent tut le te frai neër:
La bataille en avras ja de mei per a per
Que la lei de Mahun ne vaut d'oef un quarter.
Vei me ci trestut prest, si l'oses cummencier,
Pur defendre la lei ke tenum, al premier,

En apres, ke Hunlaf ne deit treü doner.'
E quant il ot çoe dit munta sur sun destrier;
Ses armes acesma – bien semble chevalier:
En la place s'en vait tut issi arester.
La doctrine Herland li avra or mester,
Ki mut l'enseigna bien de ses armes porter.
Quant çoe veit li paiens prent sei a desdeigner;
Lors s'en vet dreit vers lui; n'i out que corocier.
La bataille en iert ja apres lut deffier.
Il ont laschié lor freins si moevent de randun,
Chescun autre requiert en guise de barun;
Brandi sunt li espied, destoers li gonfanun,
Si sunt entreferu es escuz a leün.
Li paien feri Horn par si fete façon
Ke l'espié depesça – la haunste iert de plançon –
Mes Horn onc ne se meut plus que fust un perron.[f.30b]
E dan Horn refiert lui par tiel cuntentïon
Qu'il l'abati tut plat del cheval el sablun.
Quant se vit abatu Marmorin, li felun,
Tost resailli en piez pur fere vengeisun
E vers Horn vet par mal le pas e le trotun.
Or le garisse cil ki gari Salemun!
Quant Horn le vit venir, descent del gareignun,
L'escu tret devant sei kat fort fu li doblun,
E le fels le feri; n'en fist esparneisun.
Mes cel cop n'i fist mal [le] vaillant [d']un butun:
E quant il s'aparceit, dolent fud li glutun,
Si ad maudit sun brant des vertuz de Mahun.

Horn s'est mut corocié par le cop Marmorin.
Il ad tret sun bon brant dunt li punt fu d'or fin,
Ja en dorra un cop, s'il poet, al barbarin.
Sus el coing le feri del heaume sarazin,
Ke les quartiers abat e turna a declin,
E li cop descendi sur l'espaulle al mastin
Ke les maeles rumpi del hauberc dublentin.
Durement le blesça pur poi n'est a sa fin,
Quant li fel s'escria: 'Kar m'aïe, Apollin!
Mut estes endormi, quant m'oblies eissin.'
Lors referit un cop od le brant acerin,[f.31a]
Mes ne fud enpeiré un point Horn, li meschin,
Ainz corut envers li od fier quoer leonin.
Un cop li ad doné, dunt se tient miserin;
Ne se pot cil tenir qu'il ne chaïst sovin
Ausi lonc cum il fu el mi leu del chemin.
E Horn ne·l esparnia, ki ne·l tint pur cosin,
Ainz li trencha le chief veänt ces de sun lin.
Quant il virent tiel cop mut se sunt esmaiez.
E li cumpaignun Horn ne·s ont esparnïez:
Chescun requiert le soen, si·s ont bien defiez,
En mut petit de tens les ont tuz graventez.
Les chiefs ont a Hunlaf, lur seignurs, presentez,
Ki forment en est lez, si·s en ad merciez.
Çoe dient li baron: 'Bien i sunt enpleiez
Les adubs, sire reis, ke lur avez donez.
D'icest premerain fait bien lor est encuntrez;
Par ces, voz enemis par trestut materez.
Horn sur tutes voz genz conestable ferez,

Lors referi un cop od sun brant acerin
Mes nel ad damagie vaillant un angevin
Ki tresbien les merra si cum comaunderez.'
Çoe respondi Hunlaf. 'Deus en seit aürez!
D'ices al premier chief sui jo ore vengez.
E joe si le ferai, cum vus le devisez,
E pur li m'est mut bel quant vus si le volez.[f.31b]
Or seit Horn entre vus conestable apelez:
Devant vus l'en seisis; bel m'est ke le grantez.'
E dan Horn, quant l'oï, forment s'est leëscez.
Pus si dist baudement: 'Sire reis, kar muntez!
Si alum asaillir ces ki sunt arivez.
Il sunt maleite gent: ne s'en ira uns piez.
Nostre est li primer cop! si Deu plest, si veintrez.
Deu vus aidera bien e sa lei ke tenez.
Malvais est lur Mahun, encui lor iert mustrez.'
'Amis,' çoe dit Hunlaf, 'issi seit otrïez!
Conestablë estes; alez, si cummencez.'
Dunc ad dit Horn a tuz: 'Seignurs, or vus armez!
Bien sai ke Deus le vout ke fussuns asemblez
Pur la feste tenir: bor fustes aünez!
Bien l'ot Deu purveü par les sües buntez.
Ui avrom grant honur sur paiens reneiez;
Vus les cunquerrez bien od tuz lur richetez!'
'Sire,' çoe dient tuit, 'Deus en seit graciez!
Ne pot meuz avenir: issi fu destinez.'
Cil s'en vont as osteus, la vile est esturmie;
Chascun d'als pur sul Horn de pruesce ad envie.
Bien veïst ki la fust gente bachelerie!
N'i ad cil ne s'en vant qu'il frad chevalerie,

Si k'en orra parler de ses bons faiz s'amie.
Desqu'as chambres reaus fu la novele oïe[f.32a]
De la bataille Horn e de sa cumpaignie,
Cum ont les messagiers oscis par envaïe,
E ke Horn ad sur tuz pris la conestablie.
Rigmel, quant l'ot oï, forment Deu en mercie.
Lors ad pris un penun d'un cendal de Russie,
A dan Horn l'enveia par une sue norrie:
Qu'il l'ait en cel bosoing pur s'amur, çoe li prie;
E Horn l'ad receü, ne·l vout refuser mie:
Çoe si fu entr'eus deus premiere drüerie.
Mut le cumparront chier icele gent haïe.
La veïssez le jor meinte dame eschewie
E puceles de pris od face colorie
Munter a cels kerneaus de la cité garnie
Pur vëeir destruire la gent de paënie.
Horn siet sur Passevent, cheval de Hungerie.
Bien semble chevaler ki deit aveir mestrie
Sur tuz ces ki la sunt, taunt gentement les guie.
Or les cunduie deus, le fiz sainte Marie!
Horn ist de la cité, si cunduit sa mesnéé:
Bien i ad dis mile de bone gent arméé.
Mes onc n'i vout mener fors jovente preiséé,
Ke bien pusse ferir de launcë e d'espéé.
Li vieil remainent tuit pur garder la cuntréé,[f.32b]
Ke, si rien lur mesvait, la seit la recovréé,
Kar li vieil sunt sovent gent bien aduréé,
Quant bosoign lor succrest, suffrir poë[n]t haschéé,
Cum[e] cil ki mut l'unt meinte feiz [tres]passéé.

E Horn vet en requei par mi une valéé.
Nel savront ja paiens si avront ja mesléé,
Kar Horn ot defendu qu'il n'i facent noiséé,
Kar suzprendre vout si icele gent faéé.
Il chevauchent un val d'une selve raméé,
Taunt qu'il vienent al port u la flote est ancréé;
Mes li fol sunt eissu e gisent en la pree
En tentes e en triefs cum gent aseüréé,
Kar taunt numbrë i ad ne quident ke duréé
Ait vers eus nule gent en bataille arestéé –
Pur itaunt gisent si par mut grant surquidéé.
Mes dan Horn a itaunt ad lur ost escriéé,
Ainz qu'il mot soüssent cummence la melléé,
Ki fud as premerains dorement cumparéé:
Meinte teste del cors i ot iloc sevréé.
Li acointiers i fud e l'amur achatéé
A ices asprement sanz autre demaundéé:
N'i ot cil ne vousist estrë en Cananéé,
Taunt metent a dolur icele gent rechignéé;
Taunt i veïssez morz gesir gole baéé,[f.33a]
Nes savreit acunter nule buche letréé.
Horn cummence l'estur as premiers asprement.
N'i ateint nul al cop ke la teste n'en prent;
E si funt tuit li soen: i fierent durement.
E paiens vont fuiant vers nefs innelement.
Horn ateint rei Eghulf en mi liu de sa gent,
Bien conut qu'il iert rei par sun acesmement.
Lors ad coitié mut fort sun cheval, Passevent,

E il li fet granz sauz cum cil ki n'iert pas lent,
Quant l'ateinst, si li fist de sun brand un present,
Ke tresparmi le chief des qu'al pomun le fent.
Al chäeir li ad dit un tiel ramposnement:
'Va, glotun, envers tei la nostre lei defend,
Tiel treü t'en rendrai e [i]tiel tensement;
Pur Hunlaf nostre rei itiel rente t'en rend.
Ferez, franc chevaler! N'i ait esparniement!
Tuit serrunt ja vencu, sanz nul retenement.'
E il l'en siwent tuit, si fierent vassalment;
Devant eus sunt chaëit li miller e li cent.
Mes Gudelof eschapa del envaïssement,
Si entra en sa nef, arma sei fierement;
Ja justera en l'estur – si la geste ne ment –
Kar li soen ont ja fait vers li ralïement.
Grant damage i fera ainz qu'ait definement.[f.33b]
Gud[e]lof est armé as nefs a la santine;
A lui sunt alié la gent de paenisme:
A terre sunt eissu par mut fiere ravine.
Il purpernent ces champs e par tut la gaudine;
E li nostre sunt poi vers la gent barbarine,
Mes il sunt bon vassal e de proesce fine,
E Horn les cundurra k'ad vertu leonine.
A maint i coupa le chief e trenche a meint l'eschine
E sa launce guie par mi meinte peitrine:
Nul ne·l purreit cunter, cum la letre devine.
Les oz sunt encuntrez delëz une sapine;

E sa launce guie parmi meinte peitrine
Lur enseigne escrient cele gent sarazine,
E li nostre la lur: 'Mallou la bretunine!'
Il i avra croissi meinte lance fresnine;
Meint corn i ot tenti, sonée meinte buisine,
Dunt li suns fud oï bien loinz par la marine.
Horn brandist sun espié, dunt l'enseigne traïne,
Si ferit un paien, Turlin de Tabarine –
Parent iert Gudelaf, nez iert de sa cosine –
Que l'escu ne li vaut l'ele d'une geline
Ne l'auberc dublentin la pel d'une hermine,
Qu'il li trencha le piz, le feie e la corine,
Ke mort l'ad trebuchié el tai lez une espine.
'Utre,' fait il, 'glutun! de tei ait ui seisine[f.34a]
Belzebuc en enfern od sa gent enfernine!
Vus ne fauserez mes la nostre discipline.'
Or le fait mut bien Horn e si quinze meschin,
Li novel adubé, ki siwent sun traïn;
Bien i mustrent lur cors al felun sarazin,
Kar u ke il les trovent les metent a declin:
N'en eschapë un sul ki nen eit male fin.
Haderof encuntra un paen, Gibelin,
Conestablë as reis e lur germein cosin:
Mut par iert bien armé sur un amoravin,
Manacé out forment la gent de nostre lin.
Haderof l'entendi, tint le brant acerin,
Vers li vait, si·l feri el heaume barbarin,
Qu'il le fent des qu'as denz e cil chiet jus sovin,
Ke ne·l porent tenser Mahun ne Apollin,
Qu'il ne morust errant el milliu del chemin.

Horn le vit, si fud lez, si li ad dit eissin:
'Bien aiez, Haderof! vengé sui del mastin!
Par cestui ne vendra nostre lei mes a fin,
Ne ne rendrum treü mes a utre marin.'
La bataillë est fort, paien sunt miserin,
Mut i sunt mal mené: tuit s'en fuient tapin.
Reis Gudolf se cumbat fierement d'autre part.
Encuntred ot Herland par delez un essart,[f.34b]
Ki esteit seneschal rei Hunlaf, le vieillart.
Il ad justé a li, si l'abat del liart:
Pur poi n'i dut venir Horn, li vaillant, trop tart –
S'il n'i venist plus tost mort l'eüst l'auçopart.
Al nasal l'i tint ja, quant i vint li gaillart,
E lo chief li trenchast li culvert de mal art,
Quant dan Horn l'escria: 'Ja·l me lerrez, musart!
Joe li dei bien eidier, il me nurri tusart,
Si l'en dei guerredun a certes nun endart.'
De aïr l'ad feru [dunc sur sun toenart]
Ke le quir e le fust tut quaissë e depart,
E par mi le hauberc li ront e char e lart.
A cel cop en fait fin: pus vet a l'estandart,
Si ocist qui·l teneit, le paen Malbruart.
Horn se fet baud e led; sa bataille ad vencue:
N'i ad paen ateint la teste n'ait perdue,
Si cum ainz fud de Deu la chose purveüe,
Ki sa lei ad par Horn tenséé e defendue.
Pus s'en vont a la flote ki d'aveir iert vestue
E de richeise grant, ki i fud despendue.

N'i ad petit ne grant sa part n'i eit éúé,
Si ke tençon n'en fu ne parole meüe.
Al rei en fu sa part a sun pleisir rendue.
Horn ad vers la cité sa veie pus tenue.[f.35a]
Tantes dames de pris veïssez en la rue,
U de paile[s] roez u de cendal vestue
Pur joïr lur amis – tiel joie en est venue
Ke de paens ont fet le jor taunt de char crue.
Pus cel jor ne fud mais bataille meuz ferue:
Meinte paene en fu iloc s'amur tolue.
Mut par le fist bien Horn ki·s venqui vassalment.
Les nefs ad depecéés e l'aveir tut en prent,
Si·l parti si entr'eus qu'il n'i out plaignement.
Pus vet a la cité u dan Hunlaf l'atent,
Si·l receit par amur e mut joiosement.
Sa part li presentë e il merci l'en rent
Del aveir gááigné par tiel cunquerement.
Pus ad mis le païs en sun cunseillement
Ke a sa volenté facent tute sa gent,
Qu'il est vielz, si ne poet soffrir travallement,
E dan Horn sera mes tut sun cummandement.
Ces ki forfet li sunt desfië asprement,
Fait somondre trestuz ki sunt del rei tenent.
Sur Angou veut aler trestut premerement,
Kar li quons iert mesfait vers Hunlaf durement:
De lui, sachiez, premier, veut prendre vengement.
Al jor ke lor fud mis sunt venu fierement

Tuit icil del païs sanz nul essoinement.[f.35b]
Danz Horn les ad guiez cum vassal noblement;
La terre art e destrut e met a guastement,
E le cunte ad asis par grant esforcement.
U il voillë u nun ad fait acordement,
Tut al pleisir dan Horn a ki la merci pent;
E Horn est tut seür par bon ostagement
Quë il vers sun seignur se tendra lealment;
Ne li mesfera mes par Deu omnipotent.
Or est Horn mut cremu par cest fait veirement.
Tuit cil ki orent ainz rei Hunlaf en vilté
Pur sun eage grant e pur sa fiebleté,
Ad dan Horn si destruit e [i]taunt guerreié,
U il voillent u nun, que merci ont crié
E ont rendu treü e ostage livré
De tenir vers Hunlaf e pez e quieté;
E ki faire ne·l veut tost est agraventé.
N'i remaint a gaster burc, chastel ne cité;
E qui de guerre est pris mort est e afolé:
Pur çoe est pais e triwe par tut l'onor crié,
E pur çoe si est Horn mut cremu e duté,
Si ke nul nen est taunt en la crestienté.
E reis Hunlaf l'eime cum l'oüst engendré,
Kar par li tient s'onur [en si grant quieté.]
Kë il n'ad nul veisin par ki seit travaillé,
Kar taunt redutent Horn e sa roiste fierté;[f.36a]
E la u veut le mal mut tost s'en est vengé,
E la u veut le bien mut est d'ehumilité;

[Pur ço est el païs partut seingnur clamed]
Cum cil ki est vaillanz e taunt i ad doné
Dunt sun los est creü par trestut le regné;
E nul rien n'en requiert que li seit devéé,
Pur çoe est par trestut e preisié e amé.
Mes fortune ne poet estre en estableté.
Pur cesti k'est taunt proz e de si grant beauté,
Vus di joe que de mutz esteit cist envié,
Cum joe vus dirrai ja si j'en sui escuté.
Rigmel, fille lo rei, bien ad oï parler
De sa pruesce grant, de sun large doner.
De l'amur ke ainz i out, ne la poet mes celer.
El l'ad mandé a sei; il ne li vout veër,
Ainz i vint volentiers pur deduire e joër.
Cele l'aresona cum voldrai reconter:
'Sire Horn, merci Deu, or estes chevalier,
Or vus poez tresbien e preisier e vaunter
Qu'il n'ad meillor suz ciel pur ses armes bailler.
Vus en avez le los – bien l'oï d'avaunter –
S'il vus plest, des or mes ne·l poez refuser
Ke joe n'aië l'amur dont jeo vus soil preier,
Kar joe frai voz pleisirs ke voldrez cummander:[f.36b]
Tut a vostre pleisir del mien purrez user.
Merci vus del penun ke·l deignastes bailler –
Ke joe vus enveiai en bataille champer.
Or pernez cest anel ki taunt est bon e cler,
Quant le verrez, de mei vus purra remembrer.
M'amur ne se purra ja envers vus fausser

Taunt cum savrai de vus ke me voillez amer.
Pur quei taisiez vus taunt? N'i ad rien d'escuser!
Cest anel prendrez vus od tut icest beisier!
Ne vus chaut ke nuls die, garçon ne losenger:
Tiel en purreit grocier ki·n avreit mal loier.'
Or respundi si Horn: 'Vostre merci, Rigmel.
Ne·l refuserai pas, ainz prendrai cest anel;
L'autrier pur vostre amur portai le penuncel –
Si sacez, meint paien en perdi sun putrel –
E l'amur entre nus vuil tuz jorz seit novel.
Mut me vient bien a quoer mes qu'a Hunlaf seit bel,
Kar ne querrai vers lui rien dunt jeo port chapel:
Meuz voldreie estre mort – si m'aït saint Marcel! –
Qu'il m'ad suëf nurri de mut petit tusel.
Mes, bele, preëz lui pur l'angele Michaël
Qu'a sun poair m'aït d'une rien dunt l'apel,
De purchacier mun regne, dunt chacié sui, mesel,
Ke tienent sarazin – burc, cité e chastel –[f.37a]
Cil culvert reneié, fiz Kaim nun Abel,
E par le grant le rei pus ferai vostre avel.
Mar me dorra od vus or, argent ne vessel,
[Fors tut sul vostre cors en un sengle mantel.]
Amez mei leaument, joe vus serrai leël,
Turturele seëz e joe ierc turturel,
Ki ne prent fors un per, si cum li livre espel.'
Issi cum vus oëz fud l'amisté fermez
Ki bien fud lungement d[e] ambes parz gardez;
Mes gaires ne dura qu'il ne sunt devisez

Par un mal traïtor par ki fud encusez,
K'iert sis cosins proceins e de ses parentez,
Par qui fud vers lo rei par mençonges mellez:
Si s'en ala servir en estranges regnez.
Pur un poi ke n'i fud icel amur passez
Par force ke l'en fist a Rigmel as beautez,
Cum vus purrez oïr, s'escoter le vulez.
Un jor esteit dan Horn en sun ostel privez,
Od lui si cumpaignun que il ot plus amez.
Un disner lur ot fait e il furent haitiez,
Si joerent entr'aus, si sunt entregabez.
Wikeles i esteit, ki fud niefs Denerez
Ki encusa Aalof a Silaf l'onorez,
E cist encusa Horn ki fu sis avoez:
Fel traïtrë iert cist, pur taunt iert alignez,[f.37b]
Qu'il est traitre e coart, çoe est tut veir provez.
Icist vint dreit a Horn, si s'asist lez a lez,
Si ad parlé a li issi ses volentez:
'Sire,' dist Wikele, 'oëz vostre vassal!
Joe sui vostre parent e vostrë hom leal:
La u joe serrai ja ne vus surdra mal,
Kar joe vus eim e pris sur tuz homes charnal,
Kar n'est hom ke si seit orë enperïal,
E voz faiz e voz diz sunt par tut si reäl,
Ke ne·s purreit fauser nul home charnal.
Un dun kar me donez, ke ne facez ore al
Ke vus ne·l me doingez: çoe est le blanc cheval,
Ke vus donad l'autrier Herland le seneschal.'
'Wikele,' çoe dist Horn, 'cest don fust vergundal.

Doné l'ai Haderof des le jor de noal,
E un bon brand ovoc, li pont est de cristal.
Mes un autrë avrez, ki iert plus principal,
Ki mut est mieuz corant e en pui e en val;
Ne vus flechira ja pur trespasser costal.
Si avrez un espied od penun de cendal,
En la cort n'avra tiel ki a cest seit egal.'
'Avoi!' dist Wikele, 'onkes mes n'oï tal!
Quant vus cest me vééz, ço est hange coral.
'Or vei bien,' dist Wikele, 'ke cest don n'avrai mie.[f.38a]
De poi me pus fier en vostre druërie.
Autre part, si joe pus, querrai avoërie,
De qui aië beaus dons e al bosoing aïe.
N'est pas sage, m'est vis, ki trop en vus se fie.
Quant purrai, si vus iert la demande merie
Dont joe n'avrai or nent. Fous est ki vus en prie!'
'Avoi,' çoe respunt Horn, 'quidez vus par estultie
Un point aveir del mien? Ja est çoe grant folie.
Faites çoe ke porrez; verrai vostre mestrie,
Kar or n'avrez del mien le vaillant d'une fie.'
A taunt s'en turne Wikele od chiere mut marrie,
Mençonge cuntrovra dunt Horn un point ne quie.
Sa sele mist mut tost, sa veie ad acoillie,
E taunt tost cum il pot vint en selve serie,
U li bons reis Hunlaf chaçout a establie.
II le trest une part, dit li cuntroverie –
Mut dist veir ki çoe dist: 'Ja ne murra envie.' –
'Sire rei,' fet li il, 'joe ai novele oïe,

Ke ne larrai pur rien, ke ja ne la vus die,
Kar vus estes icil ke plus eim d'iste vie,
Neïs Horn, a ki dei e fei e cumpaignie.
'Quant si est, sire rei, idunc nel celerai,
Vostre hunte, si est en nul liu si la sai:
Vers mun frere germein s'i·l sai, si·l vus dirrai,[f.38b]
Kar par vus sui nurri; si vus guerredorrai.
Mes si jo·l vus mustre bien seür en serai,
Ke nen ierc descovert ne surdit d'icest plai.'
'Beaus amis,' dist li reis, 'aseür vus ferai.
Di vus en lëauté, ne vus descoverrai.'
'Par fei,' dist Wikele, 'dunc le vus musterrai.
En vos chambres avantier quant i fui, agaitai
Ke Horn jut od Rigmel, si me sembla mut lai.
Pus dist la u li plout: "Ja ne l'espuserai,
Mes taunt cum me plarra si l'asoignanterai.
A cel fol, cel vieillart, sun rëaume toudrai,
E par cesti mut bien mun regne cunquerrai."
E quant joe cest oï, sire, si·l chastiai;
Onc pus bien ne me vout; pur çoe de li me trai,
Kar al bien e al mal ove vus me tendrai.
'S'il ne vus veut jurer, sire, si m'en crééz
Ke içoe que vus di est trestut veir pruvez:
A enviz vus dirai un mot de fausetez.'
'Amis,' çoe dit li reis, 'or[e] vus en alez,
Mut vus merci de quoer kar bien sai ke m'amez –
E si joe lunges vif mut grant prou i avrez –

Quant encuntre m'onur Horn nen esparnïez.
N'en facez nul semblant mes tresbien seit celez!'
E li reis est remis dolenz e corociez,[f.39a]
Si ad ses venëors tuz a sei apelez:
Veneison ad pris[e], si ad chacé asez;
Pus vet a sa cité ki est d'antiquitez.
E Horn vent cuntre li cumme il iert costumez,
E: 'L'espee e les gaunz, sire,' dist, 'ça donez.'
Issi·l soleit faire ainz qu'il fust encusez.
Mes li rei ne li dist ne 'Venez' ne 'Alez',
Ainz les tendi avant a dous autres privez:
E dan Horn e plusors s'en sunt esmerveillez.
Pus ad Horn demandé dunt il seit corociez:
'Sire chier, dites mei si sui vers vus mellez?'
'Oïl vus,' dist li reis, 'ja en dreit si l'orrez.
Ja mes n'ermes amis si ne·l m'escundisez.
'Mut ai mal enpleié en vus norrissement.
Ki m'avez purchacé mal e honissement.
Od ma fille gisez, si fetes folement,
Le bien ke vus ai fait me rendez malement.
Mes par icel seignor, ke requerent penent,
Si ne·l m'escundisez, e çoe par serrement,
Ja n'estrez bien de mei en tut vostre vivent.'
Dunc respundi si Horn: 'Or m'oez, rei vaillent!
Pernez dous chevaliers ke eslirez de cent:
Si m'en voelent prover, mei e li en defent:
Mun dreit sai devant mei issi veraiement,[f.39b]
Ja ne seront taunt pruz ke je·s dut de neent:
Tuz les rendrai matez ci devaunt vostre gent.

Fel seit cil ki·l vus dist, s'il n'en fait provement.
Ne devez, si vus plest, creire si folement
Ces mauveis envïus ki m'envient forment:
Ne lur sui rien forfait, si m'aït saint Vincent!'
'Par Deu,' çoe dist li reis, 'ne vus en crei neent,
Si joe meuz n'en sui cert, e çoe par jurement:
E Cil ki vindrent od vus le jurrunt ensement.'
'Par Deu, sire,' dist Horn, 'n'iert si fait en present
Kar a ces dunt sui nez n'est acostumement.
'Cil deit fere serement ki tens est si alé,
K'i[l] est vieill u est clop u il est mahaigné.
Unc ne vi fiz de rei a quil fust demaundé,
Qu'il feïst serement, kar çoe sereit vilté.
Taunt cum est sein del cors, s'est de rien apelé,
Par bataille le nit: si est dreit esgardé.
Se il faire ne·l veut, si se rende prové,
Cum cil ki ne deit estre en la crestïenté,
Ne remaindre entre gent qu'il ne seit avilé:
Sire rei, çoe est dreit e si est leauté.
Pur coe viengë avant, ki si m'ad encusé,
E s'il m'en poet prover ja nen aiez pitié
Ke n'en seië pendu u en feu enbrasé.[f.40a]
Ait encore ove sei dous de sun parenté,
Vers aus tuz defendrai ke çoe est fauseté,
Qu'il sur mei met tel fet par sa grant malveisté.
Si seient, si joe venk, par dreiture jugié
Cum feluns traïturs ki mal m'unt puralé
Saunz forfait ke lor fis en trestut mun ééd.
Defendre me dei issi, gentil rei honuré.'

'Horn,' çoe [li] dist Hunlaf, 'par la fei ki est meie
Vus m'en ferez serement, si volez ke vus creie;
Si fere ne·l volez, si tenez vostre veie,
Ne me chaut quelque part, si vulez, en Norweie.
Ne deit estre creüz ki si ne s'e[n] aleie.
Joe ne sui vostre amis ne ne crei ke mes seie.
Cum purreië creire qui vers mei si foleie?
Si ne·l volez jurer, par el ne vus crerreie,
Kar ne crei plus vos diz ke le vent ki baleie.
Ne metrai home en champ, fol fusse si·l feseie.
A taunt si vus tolez, kar el ne vus fereie,
E si vuil que de vus seit ma terre mes queie.
Joe ne prendrai de vus ne nam në autre preie.'
Dunc respundi si Horn: 'Ci ad male maneie.
Bien jurer le pousse, si faire le deveie,
Mes m'est vis en mun quoer, ke faire ne l[e] deie,
Ainz me larraie traire [e] le quoer e le feie[f.40b]
Ke serement face: franc qui·l fait, se desleie:
A sis de voz meillurs aunceis me cumbatreie.
Le parage de mei, s'il vus plest, ne·l otreie.'
Apres s'en turna Horn, li pruz e li leal,
Quant li reis Hunlaf l'out cungeié par mal.
En sa veie encuntra Herland, le seneschal;
De li prent le cungié cum de seignur charnal.
Od li vet tut plorant la mesnéé reäl.
N'est merveille si·l le funt, qu'il lur iert cummunal;
Ne preisast [riche] aveir encuntrë eus un jal.
Unc mes ne li avint un peür jornal.

Or les lest, si s'en vet trestut dreit a l'ostal.
Pus ad fait enseler un bien coraunt cheval,
Ki n'estaunchereit pas ne a pui ne a val.
Lor vesti un hauberc ki esteit principal,
Ne·l donast pur tut l'or le rei de Portigal;
L'eaume mist en sun chef dunt d'or fu li nasal;
Espéé out al lez: le pont fu de cristal;
Unkes meuz ne trencha Curtein ne Durendal.
Chauces out de bon fer: ke vus direië al?
Meillors ne chauçat onc Roullant l'enperïal.
Un espié out trenchaunt, l'enseigne de cendal;
Un escu out al col, la bucle fu d'orkal,
Ki doree est mut bien, asise de asmal.[f.41a]
Si s'en vet cunréé dreit al mestre portal.
Tut issi cunréé e issi fervestuz
Est dan Horn del palais a l'entréé venuz,
E si est del cheval cum ainz pout descenduz;
Tost i vint entur li dunt il est receüz.
Sun espié lest iloc tresqu'il seit revenuz,
Par devaunt lo rei vait, si li rent un saluz,
E si vait fierement, a sun col sis escuz,
Sun bon braund enpoigné, de novel esmoluz –
Ne poet home garir ki·n seit par mal feruz –
E li reis quant lo veit s'en claimë a ses druz;
Mes il ne laist pas pur çoe, ne s'est aresteüz
Tresqu'il vint a Rigmel, kar pur çoe iert venuz.
E quant Rigmel le vit, sis sens fu esperduz,
Qu'ele pasmë e chiet en un des arcs voluz.

Mes quant ele revint ne fu tel doel veüz
Cum[e] fu fait pur cestui [des puceles renduz.]
Pus dient: 'Sire Horn, mut as esté cremuz.
A Deu te cummaundum e as sües vertuz.'
Quant sout bele Rigmel ke Horn s'en vout aler,
Dunc li dist bonement: '[Mis] beaus amis, duz chier,
Ke deit ke ne vulez cest serement jurer?
Bien savez qu'il est faus: n'en purrez enpeirer.
E par taunt si purrez ove nus arester,[f.41b]
E purrez vus e mei de blasme delivrer,
Dunt nus avum mal cri a tort e encumbrer.
Si çoe fust verité, si m'aït saint Richer,
Ne me fust dunc a nient, kar mut vus pus amer;
Si me fust duz le mal pur vus [a] endurer.'
Dunc respundi si Horn: 'Lessez vostre plorer.
Joe ne·l fereië pas pur mei tut detrenchier.
Ne sui pas recreaunt pur tel rien si neer
Si par bataille nun: ja ne m'eiert reprover.
Çoe sout bien li coart, li fel, li losenger,
Ki d'icest fait me veut al rei [si] encuser.
Ja sui joe fiz de rei, si n'est pas mun mester
Ke joe par serement me deië aquiter.
Mes quant repeirerai, si·l purrat cumparer,
Si joe sai ki il seit e jo·l pusse encuntrer.
Mes l'amur entre nus, çoe vus pri de garder,
Ke ne prengez entaunt a vostre oes autre per.
Le terme iert a set anz, si·l me volez doner –
Kar ainceis ne crei pas ke puisse repeirer –

Mes donc m'en revendrai, si joe n'ai desturber;
E si venir ne pus, si·n avrez messager
De faire voz pleisirs, de tel vië mener
Cum vus vendra a gré e mei quite clamer.'
'Sire,' [çoe] dist Rigmel, 'mei l'estoet otreier;[f.42a]
Quant el estre ne poet, a Deu puissez aler.'
Ore entent bien Rigmel qu'il s'en veut si partir.
Del quoer [en] ad jeté un mut parfund suzpir.
Pus li dit: 'Vostre anel, sire, vuil retenir,
Pur çoe ke vostre fud, si m'iert bon a sentir.
Un autre en porterez, meillor al mien arvir,
U siet [enz] el chastun un entaillé saphir:
Hom ki l'ad sure sei ja ne purra perir;
Ne en feu ne en ewe mar i creindra murir,
N'en bataille champel, në en turnei tenir,
Mesque sul le vuillez chastement costeïr.
Çoe vus pri ke·[l] portez de mei [pur] sovenir.
Al plus tost que purrez vus pri del revenir,
Kar si trop demorez m'en estovra languir.
Grant joie ai prof de vus e loinz de vus enpir.
Si fust vostre pleisir ne me deussez guerpir,
Kar vus estes la rien dunt joe plus pus joïr.
Deus vus doinst bien aler, si cum voill e desir.'
'Bele,' çoe li dist Horn, 'gardez vus del guenchir,
Qu'en cest terme qu'ai dit vus voldrai bien tenir.
Dementiers m'en irrai aukun bon rei servir;
Mun servise, si·l faz, qu'il me voille merir!'

Pus k'eont changé aneaus Horn ad lessé Rigmel.
Lor prist cungié de lui, si s'en parti mut bel.[f.42b]
Unc ainceis ne fina tresqu'al mestre eschamel
U seeit rei Hunlaf, e il e si danzel.
Horn li dit: 'Sire reis, d'une rien vus apel,
Ke me mengez par dreit, pur amur saint Marcel.
Si nul hom' ad çaenz, u vieill u jovencel,
Ki dië k'unc feisse vers vus fait desleël,
Dunt joe deië en curt porter enbrunc chapel,
Prest sui del defendre l'aval en cel praël
U ci en vostre curt par delez cel humel
U vers cinc u vers sis ki tuit seient parel,
Taunt me fi en cel Deu ki salva Israel,
Susanne delivrad par l'enfant Danïel,
E lui meïmes pus des liöns el putel:
Tut ausi fera mei par l'aïe saint Michel.
E si vencu i sui par mun pechié novel,
Dunc seië joe jugié a ardre en un furnel.'
'Vassal,' çoe dit li reis, 'ne m'alez surqueraunt.
Asez savom de vus k'estes pruz e vaillant;
Pur çoe ne truverai ki en seit cumbatant,
Mes si vus le jurez par taunt vus erc creaunt;
E si vus ne volez alez vus en a taunt
Kar mes ore ove mei ne serrez ramanant –
[Mar avrai tant hardi ki m'en prit en avant]
Kar avant çoe qu'ai dit ne ferai tant ne quant.'
'Par Deu, sire,' dist Horn, 'tort en avez mut grant.[f.43a]
Or m'en irrai idunc e a Deu vus comant.
Unc ne·l pensai el quer ke dist li suzduaunt,

Mut m'en vengerai bien si ja sui repairaunt.
Mes ne perdrez en mei, ke·m norristes enfaunt,
Si j'oi vostre bosoig, sai tost vendrai erraunt
Pur vus soffrir ahan, kar çoe iert avenaunt.
Entritant savrez bien ke cil vus fud mentant
Ki mençonges vus dist cum fel e recreant,
E pus si·l harrez taunt cum or l'estes amant.'
A taunt s'en est turné e munte el auferant.
Vers la mer trestut dreit fud sun chemin tenant.
Entur li sunt venu trestuit si bienvoillant,
Ki de Suddene od lui vindrent en sun chalanc,
Fors Wikeles, li fels, il sul fud remanaunt,
Par çoe pout l'en saver qu[e] il l'iert encusant.
Trestuit prient dan Horn k'od lui les seit menant,
E il lur respundi: 'Ne·l serai pas fesant',
Ne od sei ne merreit chevalier ne serjaunt.
'Seignurs ke taunt m'amez, Deu vus rende les grez
K'od mei vulez aler, ki tut sui esgarez.
Li reis vus ad nurriz, ove lui remaindrez.
Plus vus ad ke doner; meuz serez soudééz.
Sioëz en alkun liu que seië arestez,
Si bosoing vus suzprent, a mei lor[e]s venez,[f.43b]
E idunc vus rendrai que vus ore deservez,
Siai de quei; e si nun od mei le cunquerrez.
El ore estre ne poet, mes or vus returnez:
Mi cumpaignun, a Deu seez vus cummandez!'
Haderof en fait doel; a poi qu'il n'est pasmez,
E li autre ensement, mes il les ad utrez.

A taunt sunt tuit remis e il s'en est alez:
Grant doel ad en sun quoer mes ne l'ad demustrez.
En Westir veut aler, ki est regne preisez –
Yrlaunde out si a nun al tens d'auntiquitez:
La maint un riche rei Godrechë iert nomez.
Dous fiz out francs e pruz de grant nobilitez:
Chevaliers aiment mut e d'içoe sunt loez.
A ces veut il aler; la'est sis chemins turnez.
A un port venu est ki mut fu renomé.
Une nef i trova solunc sa volenté,
En Westir en alout od tuz merz k'ot chargé:
N'out mes a demurer fors d'atendre l'oré,
E l'oré iert ore bon, tiel cum l'unt desiré.
Al mestre esturman vint e od lui ad parlé:
'Sire mestre,' fait il, 'est vostre eire apresté?
Quel part volez aler? Dites m'en verité.'
'Sire,' dist l'esturman, 'ne vus iert pas celé:
En Westir vuil aler, ki est regne loé.[f.44a]
La maint un riche rei; Gudrechë est nomé.
Dous fiz ad chevaliers de mut grant largeté:
Chevaliers ki la vunt, bien i sunt soudéé.'
'A ceus voil joe aler,' çoe dit Horn, l'alosé.
'La me portez od vus; bien vus iert guerredoné.
Cest bou d'or melekin avrez bien esmeré.'
'Sire,' dist l'esturman, 'tut ferai vostre gré.
Ne vus faudra ja rien k'ait en vostre pensé,
Tresque nus viengum la e seium arivé.
Sempres eschiperum tresqu'il iert avespré.'
E Horn est descendu, si s'est bien reposé;

De beivre e de mangier ad sun cors aaisié.
Quant tens e lius en fu a la nef sunt alé
E od les marinaus i est dan Horn entré,
Ki Gudmod des or mes sera il apelé:
Pur çoe turna sun num, dunt ainz esteit nomé,
Qu'il ne fust koneü en estrange regné,
Desque pruesce oust fait dunt doust estre preisié.
Quant lur ancres sunt trait e lor sigle est levé,
Mis se sunt a la mer: a Deu se sunt cummaundé.
Mis se sunt a la mer cummun li marinal:
Il unt vent a talent e ored natural.
Horn enportent od eus le nobile vassal,
En seisaunte regnez nen out un plus leal.[f.44b]
Ses armes out od sei e sun corant cheval:
Il n'aveit plus cursif de ci qu'a Portigal.
Tute nuit ont curu al sen de l'esturial –
L'esteile est as noüns qu'il unt plus principal.
Bien dreit tindrent lur curs tresque vint al jornal
Qu'il virent trestut cler une roche naäl
En Westir sur un port ki est emperïal;
Ja nef k'i enterra de ored n'avra mal.
Endreit prime l'unt pris a un jur festival.
A la rive cuntr'eus gent i vunt cummunal,
Beles dames de pris vestues de cendal
Pur esgarder la nef qui la vint al costal.
Quant il sunt arivé issent fors el terral
E Horn est fors eissu cum pruz e bon vassal.

Seignurs, or est Yrlande, lors fu Westir noméé
U la nef ariva ki Horn out aportéé.
Il eissi as premiers; façë out bien moulléé.
Mut fu diversement par ces dames notéé,
Kar entr'eles dient ke c'est chose faéé,
E si dient plusur ke bor fu cele néé
Ki·n oust fait sun pleisir e de lui fust privéé:
Tant cum l'en sovendreit de mal n'avreit haschéé.
Bien s'en aparceit Horn, mes ne l'en fud ovéé;
Ainz s'est bien aturné. Quant sa teste ad arméé[f.45a]
Munta sur sun destrer en la sele feutréé,
Prist cungié a la gent ki la fud aünéé,
Pus qu'il out de la curt novele demandéé,
U reis Gudreche esteit od sa noble mesnéé.
Cele part ad mut tost sa veie tresturnéé;
Mes ne fu pas del port alé une lüéé
K'eun'aventure avint ke Deus out aprestéé,
Ke li dui fiz le rei erent la matinee
Alé pur riveier od mesnéé privéé.
Il n'ierent ke sul vint, de gent bien acesméé;
Osturs ont e faukuns, la riviere unt cerchéé;
Des oiseaus ont taunt pris ke mut bien lor agree.
Entre les fiz lo rei dunt vus dis orendreit,
Par amur, par dulçor une costume aveit
Ke, s'aukun chevalier en la terre veneit
En soudéés servir, u cunquerre voleit,
Ke les dous premereins li ainz né reteneit
E lo tierz qui venist li pus nez receveit,
Si l'avoit a sun oes e od li remaneit.

Cist covenz ke vus di ore venu esteit
Ke li ainz niez des dous retint a sun espleit
Dous corteis chevaliers qu'il amout e creeit.
Or deveit li pusnez le procein ki vendreit
Retenir ove li, cum faire lo deveit.[f.45b]
Li un des retenuz, il iert d'itiel endreit
Qu'il iert fort en tut sen, ke tiel nuls ne saveit;
L'autre juout as esches ki tuz homes venqueit,
E nul qui s'en preïst, nul veintre ne·l poeit.
Entretant Horn, li pruz, tut lur chemin teneit:
Sis chevaus iert mut beaus e grant bruit i feseit,
E il iert bien armé, l'escu bien li sééit.
Bien semble chevaler u hom se fïer deit:
E li freres puisnez primes s'en aparceit.
Egfer out icil nun, ki s'aparçut primier,
E mut le mostra tost a sun frere Guffer:
'Vééz, frere Guffer, la vient un chevalier:
Gentement est armé e bel est sun destrer,
Il est pruz par semblant, mut le siet bien mener;
Bien le vei acesmé pur ses armes porter.
Par Deu, frere, s'il vient a nus pur soudeier,
Jo·l dei dunc retenir: ne·l me devez veër.'
'Frere,' çoe dit Guffer, 'bien fet a otrïer;
Le covent entre nus ne vuil pas traverser:
Ja ne m'iert, si joe pus, turné a reprover.
Or alum cuntre lui noveles demander:
Ki il est? dunt il vient? sun nun, nel deint celer.'
'Mut par avez bien dit,' çoe respundi Egfer.

Ki it est dunt il uient sun nun ne(l) deint celer:O. . . Ki il est cum ad nun quei demande quei quer:H. . . Ki il est e dunt il vient e cum ad nun e quei il quer. (Compare: 2245-2248COHKi estes cheualer nel me devez celer
Dunt venez ke querez cum uus dei ioe numer
Si venez el pais remaindre u cunquester
Ioe uus dei retenir . .. (Hom.2247); 2251-2254COHHorn ot bien ke il dit del repundre n'est lent
Einz li ad respundu mut afaitéément
E en ordre trestut sa demaunde li rent
Qui ioe sui demaundez sire primerement:CDunt ioe vienc e que quier e le nun qui m'apent . . .:ODunt io vienc e le nun ki amei apent . ..:HDunt ioe vinc e ke ioe quer e le nun ke m'apent . . ..)In these lines is described Gudmod's meeting with the Irish princes Egfer and Guffier, and their interrogation of him: first, preliminary suggestions by Guffier as to the questions to be asked–then Egfer's questions to Gudmod embodying these suggestions–finally Gudmod's answers. There are accidental omissions inOandHbut otherwise there is a very general agreement in the accounts furnished by the three MSS., except in the preliminary conversation between the two princes, for hereOandHdiverge markedly fromCand to a lesser extent from each other. InOHwe have here a series of four questions: on identity, origin, name, aim, as in the interrogation itself, but inCthe only questions asked directly are about identity and origin: name is asked indirectly and aim omitted altogether. Brede (p. 200) is of the opinion that the question of aim is of such importance that its omission here condemns the version inC. He seems to me, however, to pay too little heed to the skill displayed here by the poet in his treatment of this episode. It is, indeed, in accord with epic tradition that the answers to questions should follow the questions exactly, and this custom Thomas follows in the interrogation itself and even emphasizes, cf. l. 2252aabove. Threefold repetition, however, becomes monotonous and so in the preliminary conversation he has varied the procedure. Support for the version preserved inCis furnished by the use ofcelerinC2239 and in all MSS. in l. 2245 and by the discrepancies in the versions ofOandH, that ofObeing obviously discredited by the omission of any question about origin in l. 2239 and the redundancy of the questionsquei demande?,quei quer?–questions which are later on in l. 2980 substituted inHfor the simple question inC:e ke veut demander?
Pus turnent cele part u·l quident encuntrer.[f.46a]
Egfer les avancist pur lui areisoner.
Tresqu'il l'ad encuntré si·l prent a saluer:
Si·l met si a raisun cum vus vudrai cunter.
'Ki estes, chevaler? Ne·l me devez celer;
Dunt venez? ke querez? cum vus dei joe numer?
Si venez el païs remaindre u cunquester,
Joe vus dei retenir; mien est or le mester,
Kar joe sui fiz lo rei ki ad a justisier
Icest regné u viens, ki large est e plener.'
Horn ot bien ke il dit: del respundre n'est lent,
Einz li ad respundu mut afaitéément,
E en ordre trestut sa demaunde li rent.
'Qui joe sui? demaundez, sire, primerement,
Dunt joe vienc? e que quier? e le nun ki m'apent?
Jo·l vus dirrai de gré sanz nul desveiëment.
De Suddene sui niez, un regne mut vaillent;
Fiz sui un vavasur de povre tenement;
Dous escuz od le soen aveit en tensement
Quant alout od seignur a nul turneiëment.
D'itiel gent sui venu: povre sunt mi parent.
De cel pais vinc ça tut aruteëment.
Pur servir sui venu, si Deu le me cunsent,
U od vus u od autre ki·m frai retenement.
Si sachiez, si joe pus, jo·l ferai leaument:[f.46b]
Ne·m purrad nul blasmer par lo mien escient.
Gudmod fui apelez a mun baptesmement.
Or vus ai tut rendu vostre demaundement.
Si fiz estes le rei a ki cest regne apent,

Dunc remeindrai od vus, si en faites covent.'
E Egfer quant l'oï grant merciz l[i] en rent.
'Vus remeindrez od mei,' dist Egfer, 'beaus amis,
Dorrai vus bons destriers, beles armes de pris,
Bones sabelines, peliçons vers e gris,
Quant de mei partirez ne serez pus mendis.
Bien i ert enpleié bon aveir, çoe m'est vis;
Ne vus poet hom doner ke bien ne seit asis.
Par semblant ke joe vei, si m'aït saint Denis,
Poez estre engendré de prince u de marchis.'
Dunc respundi [si] Horn: 'Sire, od vus me sui mis;
De faire voz cummandz des ore n'ierc tardis.'
A itant s'en revont par le plein del païs
A la cité tut dreit u li reis iert, joïs;
Il vunt a lur osteus halegres e jolifs.
Egfer meine Gudmod a la mesun Malgis,
Qui sis ostes esteit – si fud nez de Paris.
Iloc sunt descendu, si sunt lor cheval pris;
Quantque mester esteit tut orent, çoe plevis.
Gudmod est desarmé; bien semble chevaler:
[Mult aveit le cors gent e le visage cler.][f.47a]
Bien estreit iert vestuz d'un bliaut de cender,
Kamoisé out le vis de ses armes porter –
Mut en semblout plus beaus, a ki·l plout esgarder.
Mes desfublé remist, kar il n'out qu'afubler.
Quant sis sires le vit, si li fist aporter
A un soen chamberlenc un mantel ki fu chier,

E quant fu afublé vunt al mestre soler,
U grant piece devant cornout hom laver.
Il puient les degrez, main a main, per a per,
Mes cil qui veient Horn ne·l finent d'aviser
E demaundent entr'els: 'Ki est cil soudeier?
Mut est beaus de semblant, nepurquant semble fier.
Mal me creez s'il n'est tut dur a encuntrer.'
Çoe dist aukun ki·l sout: 'Retenu l'ad Egfer,
Cuntre dous ke retint danz Guffiers [des] l'autrier.
Mes cist semble meuz pruz e hardi guerreier.
Mes si Egfiers me creit ne·l merra dounneier,
Ki ainz par sa beauté suleit trestuz passer:
Cil le passe de loing: nuls ne·l poet resembler.'
Juste lé fiz le rei s'est Gudmod arestez,
Mes il les passout tuz de cors e de beautez.
Deus! taunt fud de plusurs pur sa beauté notez,
K'il passot de grandur tuz qui sunt asemblez.
Quant reis Gudreche vit ses fiz ki sunt entrez,[f.47b]
Sempres les ad vers sei am[be]dous acenez,
E il vindrent a lui tresque·s out apelez.
Cum il sunt la venuz, si lur est demaundez,
Ki fu cil chevalier ki la iert amenez.
'Sire,' çoe dist Egfers, 'or seit areisonez.
Joe l'ai ui retenu; dirra ses parentez
Si[·l] volez demaunder: bien est enromauncez.'
E li reis li ad dit: 'Bien est issi asez.
Or le faites venir e ça le m'amenez.
Mes une rien vus di joe dont seiez purgardez,
Si alez donneier k'eove vus ne·l menez,

Kar il est de beauté issi enluminez,
Ke vus la u il iert petit serrez preisez,
Ki tuz homes aunceis de beauté passiëz.'
'Pere,' çoe dit Egfer, 'or vus en gaberez.
Nus escoterum bien uos talenz e vos grez.'
A itant fu Gudmod devant eus apelé.
Quant vint devant le rei mult bel l'a salué,
E li reis fud corteis, bel li ad demaundé,
Ki il est? dunt il vient? quels est sis parenté?
En apres demaunda cum il iert apelé,
E il li respundi, mes neënt tut verté,
Kar il veut ke sun nun seit ilokes celé,
Dunt il iert coneü en meint divers regné.[f.48a]
'Reis, çoe ke demaundez, ne vus iert pas vééd,
Parmi tut çoe ke sui de povre parenté.
De Suddene sui nez, ki est noble regné.
Fiz sui un vavasur ki de poi ert chasé,
Ki n'ot ke treis escuz od le soen acunté:
Lëaus hom fu tenu en trestut sun eëd.
Quant li païs fu pris, par paiens degasté,
Il i fu lors ocis od tut l'autre barné.
Joe·n eschapai vallet par la deu volenté.
En Bretaigne en alai u me sui purchacié,
Ke j'ai armes cunquis e destrier sojorné,
U me pus bien fier en bosoing cummencié.
De vus oï parler e de vostre bunté,
De vos fiz ke ci vei, ki taunt sunt alosé,
Pur çoe vinc ça servir, se il vus est a gré,
E si m'ad retenu de vos fiz li pusné,

E jo·l servirai bien tut a sa volenté,
A trestut mun poeir; ja n'en serai blasmé.
Gudmod fui apelé, la u fui baptizé.
Ore avez, rei, oï cum est de mei alé.'
Rei Gudreche respunt: 'Amis, mut bien esta
Se mis fiz vus retient: grant honur vus fera,
E trestute ma curt par vus amendera.
Mes ne crei ke hom povre unkes vus engendra![f.48b]
Bien conois le païs – en Suddene fui ja –
E bien conui Aaluf, le bon rei k'ii regna:
Prist mei a cumpaignun, sun aveir men dona;
Un fiz petit qu'il out, ilokes me mustra.
Unkes hoem en cest mund autre plus ne sembla,
Ke vus faites celui ki joe dunkes vi la,
Si joe·l tenisse ci, par celi qui·l cria,
Rendreië lui le bien ke Aalof cummença.'
'Sire,' çoe dit Gudmod, 'meinte feiz avendra
K'un povre valletun al riche resemblera
Mes de mei e d'iceus parentage n'i a,
Dunt parlastes a mei: de noauz m'en esta.
Peise mei, bien siet Deus! De mei [seit] k'il vudra!'
'Amis, mult dites bien; cum il veut, si serra:
Si sun pleisir i est tost vus enrichera.
N'iert pas povre del tut ki tiel beauté avra.
E le bien, s'il i est, mut tost i aparra.
'Fiz, alez vus seeir cum faire soliëz.
Cest franc home honorez, cum faire le devez.
Bien iert enpleiéé l'onur ke li ferez.

Ne crerrai en nul sen ke de bons ne seit nez.'
'Sire,' funt li enfant, 'si seit cum comandez.'
A itaunt sunt asis, cum il furent lavez,
E cist fu entr'els dous gentement apelez,[f.49a]
Cum lur fu covenant e del rei devisez.
Pus entrent el paleis, poiant par les degrez,
La reïne Gudborc od muz de ses privez,
Ses dous filles od sei u mut out granz beautez.
L'einz nee ot nun Lenburc e aveit taunz buntez
Ne purreient par mei ja estrë anumbrez;
La joindre ot nun Sudburc, ki esteit sage asez.
Il s'aseënt al deis pur manger les deintez.
Pus ke li primer mes devant eus fud portez,
Si fu mut de Lenburc danz Gudmod esgardez.
Ele apele un vallet, si li dit: 'Ça venez!
Beaus amis, par amur mun message ferez,
E ioe vus en rendrai e merciz e bons grez.'
'Dame,' dist li vallet, 'si seit cum devisez.'
'Ceste cupe pernez, ki est d'or affricaunt,
De l'oevre Salemun, fiz David le pussant;
Portez al chevaler ke joe la vei devant
Od mes freres sëeir: gentilz est par semblaunt.
Dites li ke j'en bui la meitié or devant;
Or beive le surplus, par itiel covenant
La cupe ait a sun oes, si seit mun bienvoillant:
Par itaunt si m'en iert des or mes conoissaunt.
Si me mand cum ad nun e quei il vient querant,

E quel est sun païs, qui sunt si partenant.[f.49b]
Çoe ke il respundra me seëz nuncïant.'
'Bele,' dit li vallez, 'bien frai vostre comant.'
Prent la cupe, si·n vait cele part tut errant.
Primes le salua de Deu, le tut poaunt.
'Sire, joe vienc a vus un message fesaunt.
Lenburc, fille le rei, od le cors avenaunt,
Vus maunde cent saluz del Deu hautisme grant.
Par mei vus enveië cest vessel d'or luisant.
Ele en but la meitié: bevez le remanaunt
Par tiel covent, sire, cum joe vus ierc disaunt:
'Pur s'amur vus requiert ke vus bevez le vin.
A vostre oes retendrez le vessel d[ë] or fin,
Dunt bevrez, si vus plest, al seir u al matin.
Par itaunt l'amerez, si·n iert l'amur plus fin:
Sovendra vus de li quant irrez le chemin.
Maundez li vostre nun e quel est vostre lin,
E pur quei venistes en cest utre marin.'
E quant Gudmod l'oï, si respundi eissin:
'As tu, beau vallet[un], escrit en parchemin?
Meuz ne deist sa leçun nul clerc, sage devin.
A la danzele di, ki le vis ad rosin,
Ke le vin bevrai bien, mes ne sui [si] frarin
Ke d'or coveit hanap; meuz vuil un mazelin
A mun oes, u mut mieuz un de sap u de pin.[f.50a]
'Trop se hastë, amis, d'enveier mei tel dun,
Tel cupe, d'itiel pris, de l'oevre Salemun.
E joe sui aventiz d[ë] autre regïun,
N'el ne siet ki joe sui, si joe vail un butun.

Ki doned a malveis sun or e sun mangun,
Mut s'e[n] deit repentir, si m'aït saint Simun.
Ore atendë itaunt k'ele en ait la raisun,
Si joe sui bons u el; dunc en face sun bun;
Solunc çoe que ci ierc, doinst mei pus livreisun.
Si li dirras içoe, ke Gudmod ai a nun;
En Suddene fui niez, k'or tienent Esclavon.
Fiz sui d'un vavasur: tiel est ma nacïun.
Encor dirras, ami, tut un autre sermun:
Ne pris pas feu d'estreim, tost fet defectïun,
Mut tost est alumé e tost fet orbeisun.
Si est de fol amur quant ne vient par raisun.'
Guidhere s'en turne, la parole ad oïe –
Si out nun li vallez, fiz le rei d'Orkanie,
Si serveit pur Lemburc qu'i deveit estre amie –
Ne pur quant ne lerrad ke les moz ne li die.
A la pucele vient, ki face out colurie,
E les moz li cunta, ke ne li ceile mie.
Cele s'en vergunda, ke tote en est rovie.
'Mut fet bien,' dist icele, 'ki par sei se chastie.[f.50b]
Trop me hastai orainz, mes or sui repentie.
Ne·l fis par malvaisté; fous est ki içoe quie.'
Pus pensë en sun quoer e le manger ublie,
Kar amur la destreint, ki mut l'ad acoillie.
En sun pensé ad dit: 'Deus! fiz sainte Marie,
Cum ainz fu devisé en la lei Moysie,
U nasqui itiel home? est il d'iceste vie
U est chose faéé, ki seit en tiel baillie?
Si ne l'ai, dunc sai bien, ma joië est fenie.
Deus! si autre pur li estreit si abosmie
Cum joe sui! kar amur me destreint e [me] lie.
Ne larrai pur itaunt ne face autre asaillie.'

Sa mere s'aparceit ke ele est enpalie
E siet ke c'est amur ki la tuchë e frie.
Si li dit soavet qu'ele laist sa folie.
Mes ele l'en aime plus; ne dute sa mestrie.
Quant li reis out mangé les tables funt oster,
Vont s'en a lur ostels e cunte e chevalier,
E dan Gudmod ne vout iloc plus demurer.
A sun ostel s'en vait u se vout reposer.
La reïne se fait en ses chambres mener,
Mes sa fille Lenburc ne fina de penser.
Ele apelë a sei un sun vallet cursier,
Si li dit: 'Tu seras, ami, mun messagier.[f.51a]
Va al ostel Egfer e di al soldeier
– Iloc le troveras, celui qu'il retint ier –
Ke il viengë a mei en mes chambres parler.
Si tu·l poez amener, si·n avras bon loier.
A cheval te metrai, si t'avrai tuz tens chier.
Di lui qu'a sun pleisir del mien face porter,
Kar joe ai beaus aveirs dunt jo·l pus avancer,
Destriers e palefreiz, bones armes d'acier
E argent muneié, vessele dë or cler,
E bons dras a plenté, k'en ait a remuer.
Asez prenge del mien ke s'en puissë aider,
Kar en tuz lius est chiers cil ki ad que doner.'
'Dame,' dit li vallet, 'ne vus estoet preier,
Ke ne face mut bien ke voldrez cummaunder.'
Or s'en vet li vallet la u Gudmod truva
E de la part Lemburc primes le salua:
Pus li dit mot pur mot quant k'ele li maunda.
'Ma daunzele vus dit ses aveirs vus durra.
Rien que voldrez del soen ja mes ne vus faudra,

Palefreiz e destriers e armes kë ele ad;
D'or quit e de deniers bien vus enrichera.
Pur çoe ke vus l'amez ele vus amera.'
'Beaus amis,' dit Gudmod, ki trestut escuta,
'De quant ke dit i avez rien n'i espleitera.[f.51b]
Ben li purrez nuncier ke pur çoe ne vinc ça.
Ne m'enseigna issi ki primes m'afeita.
Or atendë anceis e de mei si orra
Qui joe sui, ke joe vail, si bien enpleiera
Les duns qu'ele pramet par vus qu'ele enveia.
Taunt purra oir de mei k'el s'en repentira,
Kar si joe sui malveis mut li ennuiera
Si unkes del soen oi ne qu'a mei s'acointa.'
Or s'en va li vallet, a sa dame mustra
Quant ke il li ad dit, kë [il] rien n'i fera.
Quant Lenburc ot les moz mut en fu aduléé
Kar l'amur de Gudmod l'ad forment enlasséé.
Ne s'en poet desoster, taunt en est eschauféé.
La nut ne poet dormir ne seir ne matinéé
E quant ele le veit si·n est si esfrëee,
Ke rien ke l'em li face ne li plest ne n'agréé.
Deus! en tauntes guises s'est ele purpenséé
D'aveir l'amur de lui: ne fud pas escutéé.
Sa mere par paroles l'ad sovent chastiéé
E en mutes manieres durement manacéé,
Mes cum plus l'en dit l'em [e] plus en est desvéé:
D'aveir l'amur de lui ne poet estre turnéé.
Dan Gudmod le siet bien mes ne l'en est ovéé.
Tut cel an ad esté si la reäl mesnéé[f.52a]
Qu'il ne vunt a turnei n'a autre chevauchéé

Dunt el seit ore en pris u en seit aloséé.
Or sacez veirement tiel vie ad ennuiéé
A Gudmod le vaillant od chierë honuréé,
Kar li reis sa guerre ot par tut apaéé
E la triwe prise out qui trop aveit duréé.
En rivere e en bois se delitent en taunt
La mesnéé le rei, ki mut est sujornant;
Mes en tuz les deduiz les fu Gudmod passanz,
Kar n'out nul el païs qui d'içoe seüst taunt.
S'om li baille fol chien, il l'iert si afaitaunt
Qu'en mut petit de tens ne fust nul meuz corant;
Autresi des oiseaus qu'il feseit bien volant,
Ke de tuz lur meillors nul n'espleitast [i]taunt,
Ne il ja pur içoe ne s'est de plus preisaunt.
Quant tuit si cumpaignun lur fait erent cuntant,
Il se sëeit en pes; ja ne fust mot sunaunt,
Cumme s'il ne seüst d'itiel fait taunt ne quant,
Ke tuit cil de la curt s'en ierent merveillant
E diseient entr'aus ke mut iert abstinant,
Ki les passout trestuz e s'en iert si celaunt.
Mut le preisoënt tuit, si·n erent bien disaunt.
Treis aunz ot ja passé, que onc ne fist semblant
De rien ke onc seüst, plus ke il fust enfaunt.[f.52b]
S'om joast as esches ja ne[n] i fust joaunt,
De tables ensement, ke nen oust mal voillant:
Si n'aveit el païs ki en seüst itaunt.
Taunt qu'avint a un jor – cum vus ierc recuntant –
Ke li reis tint grant curt, kar la feste fu grant.
Tuit i sunt asemblé ki de lui sunt tenaunt,
Pur esforcier la curt kar çoe iert avenaunt.

Pentecuste iert le jor dunt m'e[n] oëz parler.
La messe oï li reis al principal muster:
Dite l'out hautement l'arcevesque Markier.
Pus s'en vont al palais, asis sunt al manger,
Mut i sunt bien servi de servise plenier
Par tut cummunement, k'om n'i sout qu'amender.
Quant asez ont mangé les tables funt oster;
De piment, de claré servent cil buteiller;
A ces qui beivre voelent asez funt aporter;
Quant asez ont beü, vunt sei esbaneier.
En la curt vont juer cil liger bacheler,
Ki launce i vout launcer, ki pierre i vout jeter:
Ilokes se purra, ki fort est, esprover.
Mut se peinent forment de trestut essaier,
Ki de force purra les autres surmunter.
Amdui li fiz le rei al dedut vont ester,
E li reis i alad pur le giu esgarder,[f.53a]
E la reïne od aus ses filles fait mener
Pur vëeir le dedut, ki s'en purra vaunter.
A taunt sailli avant, desfublé, dan Egfier,
Li pusnez fiz le rei, qui se veut aloser.
Tuz ceus qui i jetoent passë il al premier
De treis piez mesurez, cum l'oï recunter.
Pieç'ad dire l'oï: 'Ja ne murra envie.'
Li vassaus dunt vus dis ne se pot tenir mie,
– Ke Guffiers des l'autrier prist en avoërie –
Qu'il ne saillist avant e sun mantel deslie;
Pus si prent la pierre, e jete d'itiel baillie
Ke cinc piez, al premier, devant trestuz la guie.
Deus! taunt en fud loé de la bachelerie
Del grant jet qu'ot jeté par force e par mestrie,
Mes la reïne en est od ses filles marrie

Pur sun fiz k'iert vencu, dunt il funt gaberie.
Tiel maltalent en ad que tute en est palie,
E Lemburc ensement de dolur est rovie;
Mes li reis, ki sage est, n'en dorreit une fie,
Ki tels gius ad sovent bien veü en sa vie.
Eglaf out nun li forz, ki·n fait grant gorgerie
E mut s'e[n] vet vauntant par grant sorquiderie.
Gudmod veit sun seignur, ke chere fet murnie
D'icel grant vauntement par itiel lecherie,[f.53b]
Or jetast volentiers pur veintre l'estutie
Ke cil vet demenant, si i est ki l'en prie.
Egfer veit ke Eglaf se vet [is]si vauntant;
Mut en est en sun quoer coroçus e dulaunt,
Si·n vet dreit a Gudmod sun chevaler vaillant,
Si li dit: 'Beaus amis, pur quei n'estes venjant
La hunte ke m'ad fet cist vassaus surquidaunt.
De quantque tu comences bien estes definant,
Or me venge d'icest! bien t'eierc guerredonant
De quantque vus plarra tut a vostre gräaunt.
Bien sai ke lu veintrez, si l'estes cummençaunt.'
'Sire,' çoe dist Gudmod, 'ne fui pas costumant
D'itiel geu enveisier la dunt sui ça venant,
E parmi tut içoe sui al vostre comant
Al meuz ke joe purrai, kar çoe iert avenant
Ke joe face pur vus sulunc que sui puissant.'
Or s'en vet al estal u einz furent estaunt
Li autre jeteür qui jeterent devant,
E la pierre li fud aportéé a itant.
K'eele pesaunte fust, n'en fist unkes semblant,
Unc pur çoe sun mantel n'en fu desafublant.

Il l'enpeinst un petit e cele fu volaunt
Trestut dreit en cel cop u Eglaf fud jetant.
Quant Eglaf vit le jet ke Gudmod out jeté[f.54a]
E il ot ke il est par les rencs mut loé,
Çoe saciez ke li fu en sun quoer mult iré.
La pierre dunc reprist, si s'est mut esforcé
Qu'il la jeta avant plein pie mesuré.
Ne se tint, ainz se rest mut durement vanté;
E Gudmod fud en pes: un mot n'i ad suné.
Deu! cum fud tutes parz lores reproié
Qu'il encore asaiast de veintre cel malfé!
E sis sires en est envers li acliné.
Quant entent lur desir, si fet lur volenté,
Si rejeta al cop u cil iert avauncié.
Mes idunc fud Eglaf en sun quoer adulé,
Tut i mist sun esforz quant il ad rejeté:
Par itaunt si jeta avant bien demi pié,
Mes taunt siwi sun cop qu'il est ajonoillié.
Or se crement trestuit ke Gudmod l'eit lessé,
Qu'il ne voille jeter, mes el ad en pensé.
E sis sires le veit, forment l'ad cunjuré
Qu'il li facë honur, si cum l'ad cummencié.
'Dan Gudmod,' fait li il, 'or entendez a mei!
D'ambesdous vus cunjur e l'amur e la fei
Ke vus cele devez, ki belë est, çoe crei,
E l'anel vus duna ke vus portez el dei –
Mut sovent l'esgardez, si l'amez bien, le vei –[f.54b]
Si la pussiez nomer en besoig de turnei,
Cum vus vengerez bien, l'orguil e [le] buffei

Ke m'ad fait cil vassal par sun maigne desrei,
Kar bien sai, si vulez, ke m'en frez bon agrei.
Bon gré vus en savra[i] e mis peres, li rei,
E ma mere cent taunt, ki·n est trop en esfrei.'
Dan Gudmod, quant l'oï, si s'est tenu tut quei,
Mes que taunt respundi: 'Sire, faire le dei,
Ke que cummander volez; çoe est dreit e est lei.
Quant ke faire purrai ne remeindra en mei.'
Pur la pierre porter i corent plus de trei.
E Gudmod la jeta par issi grant noblei
Ke de set piez passa Eggalf de mareschei.
Deu! quel cri i out fait quant Eggals fu vencuz!
Des dous filles le rei fud loenges renduz
A Deu haltisme grant, ki pur nus fet vertuz.
Eggeals vet a l'ostel, tut teisanz e tut muz,
Pur poi qu'il n'est de doel e del sen esperduz.
En la cort ne fu pus [plus] de uit jorz veüz.
Des idunc fud Gudmod preisiez e coneüz.
Li rei dist a ses fiz: 'Bien sui aparceüz
Ke mut ad grant bunté li noveaus retenuz.'
Or li mande Lenburc de sa part cent saluz,
Si dit k'od li avra le fied de mil escuz.[f.55a]
Gudmod rit ducement, ne s'en est irascuz,
Ainz dit al messager: 'Pur neent estes venuz.
Ne vinc pas pur içoe quant fui ça esmeüz.
Ore atendë itant ke bien seit einz veüz,
Cum me serra el col en bosoig mis escuz,
Cum abatra vassaus mis espiez esmuluz.'
Quant li reis ot tenu sa curt festivalment,
Le cungié ont pris pus, si departent la gent.

Mut ennuie a Gudmod qu'il taunt sunt quoiëment,
Qu'il ne vont a cembel ne a turneiëment,
U poüst ki pruz fust mustrer sun hardement.
En riviere e en bois est lur delitement
Pur tolir lur ennui e la vunt mut sovent.
En çoe mustre Gudmod sun grant afaitement,
Dunt l'enseigna Herland e bien e mestrement,
Que tuz ceus de la curt venqui lointeinement;
Mes pur çoe ne feïst nule feiz vauntement.
Un jor vindrent de bois de lur deduiëment,
Si vint as fiz le rei en quoer e en talent
Qu'il irreient a Lenburc pur esbaneiëment,
Si bevreiënt od li e bon vin e piment
E joereient as esches, orreient harpement,
Kar çoe sunt les choses dunt il ont plus talent.
Il se sunt cunreiez e vestu gentement;[f.55b]
Chescun od sei qu'il vout de sa mesnéé prent
Pur mener ove sei cum a tiel chose apent.
Li dui frere s'en vunt es chambres lur sorur.
Li einz nez meine od sei des esches sun joür,
Ki taunt bien en jüot – çoe iert tut sun labur –
E sun fort chevalier, kar il n'aveit meillur,
[E] li pusnez meine Gudmod ki n'iert pas vaunteür.
Léé en fu durement damaisele Lenbur
De lur avenement – ne fud plus a nul jor –
E tut plus de Gudmod kar vers li ad amur.
Vestu ot un bliaut d'un paile de valur,
[E] mantel ot el col – reïne n'ot gençor.
De vergoigne rovit, si·[n] out meillur colur;
Tut li aveneit bien, cum dit l'esmireör.

Cielee iert la chambre par art d'entailleör
D'un umbrelenc bien fait – bon fu l'enginneör;
Le pavement desuz bien est jonchié a flur
Jaunnes, indes, vermeilles, ki rendent grant flaör;
Des espieces k'ii sunt n'en ierc recunteör,
Nuls hom ki la maindra ne sentira dolur.
El les veit, si lor dit: 'Bien viengez vus, seignor.
Tiel joie ai or de vus, n'en oi unkes maör.
Seignurs freres, par Deu, or m'avez fet honur
E joie frai que voudrez; seëz cummandeür.'[f.56a]
'Bele soer,' dit Guffier, 'a vus venum parler,
Beivre de voz bons vins e nus esbaneier.
Demaundez les esches, si vus verrom joer,
Quel de vus miez trara, vus e cist chevalier,
Ki de tels gius se sout sur tuz autres vanter.
Quant çoe avrom veü, si vus orrum harper.'
'Sire,' çoe dit Lenburc, 'içoe ne dei veër,
De faire voz pleisirs ke voldrez cummander.'
El apele un vallet, esches fet aporter;
Od le bon joeür s'asiet a l'eschekier.
Quatre geus ad jowé, [chescun] encuntre quoer,
Kar cil onc giu nen ot od tut lur enseigner
Ke li autre li funt, ki seënt cummuner,
Fors Gudmod, ki n'i vout une feiz esgarder.
Quant la bele le veit prent sei a merveiller,
Si li dit: 'Ne savez d'itiel giu vus aider?
[Kar vus traëz en ça, vus purez autre enseigner.']
'Bele,' çoe dit Gudmod, 'bien crei ke fust mester;
Mes la u fui nurri ne sunt pas costumer
Que la u sunt asis pur jower per a per,
Ke nul autre n'enseint, kar serreit reprovier.

E joe n'en sai pas taunt ke m'en voille meller,
Ne dire n'enseigner pur autre corocier.'
Mut en est cil dolenz ki en est surjowez.
Pur trestut sun chatel n'i vousist estre entrez.[f.56b]
Dan Egfer en pesa, qui s'aperçut asez,
Pus ad dit a Gudmod: 'Beaus amis, kar juez
Entre vus e ma soer, si nus revengerez:
E sai, si·l cummencez, bien i espleiterez.
Ne vus vei faire rien que vus bien ne finez.'
Dunc fu de tutes parz de joer mut preiez,
E Lenburc sur aus tuz en ot grant volentez,
Taunt desira de lui qu'il fussent aprociez,
Qu'il en main u en pie poüst estre tochiez.
Escundire ne pout qu'il ne feïst lur grez,
Mes itant lur ad dit: 'Seignurs, en pes seëz!
D'enseigner mei del giu ne vus entremetez!
N'est pas afaitement, bien vuil que lo sacez:
Nostre costume n'est, ne·l funt la u fui nez.'
'Par fei,' çoe dient tuit, 'çoe vus iert gräauntez.
Tuit nus tendrum en pes, bien verrom que ferez.'
A itaunt sunt asis, lur gius ont ordenez
E cele trest avant ki les autres out matez.
Or ont joé entr'els par si fete baillie
Qu'il n'i out un mot dit qui notast vilanie,
Mes quant ke dit i out, turna a curteisie.
Quatre gius pres a pres ont joé par mestrie
Qu'ele n'out un d'ices [le] vaillant [d']une pie
Nepurquant par semblant ke ne l[i] en pesa mie,[f.57a]
Kar ele l'amout taunt ke vers li n'out envie;

Mes si autre l'oust fait, ele en fust mut marrie,
Si fust meismes li reis ki süef l'ot nurrie.
Lors s'en lieve Gudmod e Lenburc mut le prie
Qu'il jeut encore un jeu pur amur de s'amie,
E Gudmod ducement en riant la chastie,
Qu'el ne face preiere, ne un mot ne l'en die,
Kar s'il plus en joast sereit surquiderie,
Quant il out ces vengié a quil vint en aïe.
Quant Gudmod out joé, si s'en est sus levé
E la u il einz sist s'e[n] est sëeir alé,
E la harpe Lenburc li frere ont demaundé,
El la prent, si lur fait un lai mut alosé,
Ki mut fud ducement des escutanz loé
E un autre apres fait ki mut l'ad amendé;
Si refu de trestuz, cum dut estre, preisié.
Pus ad Lenburc issi a ses freres parlé:
'Ces lais que loez taunt, il sunt mut bien noté;
Mes un lai ai oï dunt joe sai la meitié,
Si jo·l soüsse tut, par ma crestïenté
En cest nostre païs n'ad taunt bone cité,
Ki tant me fust a main e a ma volenté,
Ke ainz ne la perdisse ke l'oüsse ublié.'
'A Deu!' dist dan Guffer, 'sire de majesté,[f.57b]
Cum le purrai oïr? Ke l'oüsse escuté!
E qui·l fist, bele soer? savez en verité?'
'Oïl,' coe dit Lenburc, 'tut m'est bien recunté.
Baltof, [le] fiz Hunlaf, rei de nobilité,
Ki en Bretaigne maint, kar çoe est sa'herité,
Le fist de sa sorur, Rimel od grant beauté.
Mut en avez oï parler en cest regné

E de l'amur de Horn ke ele ad taunt amé –
Si ad dreit, kar n'est hom qui taunt eit de bunté,
Cum cil Horn ad en sei; bien m'a esté nuncié.'
'Çoe est veir,' dist Guffer, 'Rigmel est mut loéé,
Bele soer, de beauté en meinte cuntréé
E de Horn ai oï meinte feiz renoméé,
Qu'il est pruz e vallanz e corteis sanz ponnéé.
Ploüst Deu qu'il fust ci ore od nus en soudéé!
M'amur e mun avoir li estreit abandonéé.
Mes del [lai] faites taunt [cum] estes escoléé.

'Volentiers,' fet Lenburc, 'n'iert [pas] chose veéé.'
Ore ot Horn sun pleisir, la rien que plus li gréé,
Mes ele iert en sun quoer, s'il poet, tresbien celéé.
La pucele ad [i]dunc sa harpë atempréé:
Plus la munt[ë] en haut de tut une muntéé
E apres l'atemprer sa note ad cummencéé
E si·n fait taunt cum siet e cum fu enseignéé;[f.58a]
E d'itaunt cum en sout fu [el] tresbien preiséé.
Un d'iceus qui l'oi l'ad mut bien [tut] notéé,
Qui sout bien u endreit la note fu fausee,
Çoe iert Horn, k'en sun quoer l'aveit bien remembréé.
A Guffer en apres fud la harpe bailléé
E del lai qu'il i fist fud la note escutéé.
Loé l'unt quant l'out fet tresqu'a la definéé.
Tut en renc en apres fud la harpe livréé;
A chascun pur harper fud lores cummandéé,
E chescun i harpa; a plosors bien agréé.

A cel tens sorent tuit harpe bien manïer;
Cum plus fu gentilz hom e plus sout del mester.
Venuz [ert] a Gudmod le dedut del harper,
Or li dïent trestuit ne s'en face preier,
Kar il veient tresbien qu'il se veut escuser.
Escundire ne·s vout: ne·l tendront a lanier.
Lors prent la harpe a sei, qu'il la veut atemprer.
Deus! ki dunc l'esgardast cum la sout manïer,
Cum ces cordes tuchout, cum les feseit trembler,
Asquantes feiz chanter asquantes organer,
De l'armonie del ciel li poüst remembrer!
Sur tuz homes k'i sunt fet cist a merveiller.
Quant ses notes ot fait si la prent a munter
E tut par autres tuns les cordes fait soner:[f.58b]
Mut se merveillent tuit qu'il la sout si bailler.
E quant il out issi fait, si cummence a noter
Le lai dunt or ains dis, de Baltof, haut e cler,
Si cum sunt cil bretun d'itiel fait costumier.
Apres en l'estrument fet les cordes suner,
Tut issi cum en voiz l'aveit dit tut premier:
Tut le lai lur ad fait, n'i vout rien retailler.
E deus! cum li oianz le porent dunc amer!
Damaisele Lenburc ne se poet plus celer
N'en deïst sun talent, qui·l voillë escuter!
'Ohi Deus! reis del ciel, ki nus venis salver,
Ki purreit en cest munde itiel home truver?
Ja siet il tuz les sens ke l'em poet remembrer
E de nul ne se veut qu'il en sace vaunter.
Çoe est Horn, cum joe crei, dunt l'en sout taunt parler –
Si se ceile pur nus, ne se veut demustrer,
Ke conoistre ne deussum pur lui honurer –

U n'est pas hom mortel: nul ne·l poet resembler:
Del ciel est descendu pur la gent espïer.
Frere, kar li preiez qu'il me deigt enseigner
Cest lai k'oï avez: j'en ai grant desirer.
Joe l'en dorrai asez e argent e or mer:
Asez prenge del mien, asez ai ke doner.'
'Bele soer,' funt li il, 'e nus l'en preierom[f.59a]
E del nostre, s'il veut, grantment l[i] en dorrom.'
'Seignurs,' çoe dit Gudmod, 'ne vaut rien cest sermon.
Si m'aït cil ki pur nus suffri la passïun,
Ja nen avrai de vus le vaillant d'un butun,
Ne de li nen avrai sun or ne sun mangun.
Joe ne vinc pas pur çoe en ceste regïun.
Tut i vinc veir pur el, si m'aït Lazarun:
Pur armes vinc porter, si j'en aveie andun.
Ki la triwe taunt tient, ja n'en ait beneiçon
Al derein jugement, u serrunt mal e bun,
K'i forsjugié n'en est. Ore, par mesprisun
De mei, n'avra, si puis, Lenburc retractïun
Ke joe i venge u voise en chambrë a larrun.
Tost en dirreient mal losenger e garçun.
Je·s en garderai bien par ma salvatïun;
Ne m'en purrunt gaber: n'en orrunt si bien nun.
Or pernum le cungié, si nus en rëalum;
Si remaigne Lenburc a la Deu beneiçun.'
Lors l'unt fait li seignur cum Gudmod les sumun.
E Lenburc remise est en mut grant passïun,
Kar amur tut li art le quoer e le pumun,
S'ele mescine n'ad murra sanz garisun.

Bele Lenburc remeint, mut la destreint amur,
Palir li fet le vis e perdre la colur.[f.59b]
El s'en aparceit bien, quant veit el mireür;
Bien siet ke mal li fait icele grant chalur,
Pur quant d'amer Gudmod se met en grant labur;
Mes pur neent le feseit: ja n'en avra valur,
Ke eissi cum vuldreit ja n'en avra leissur,
Kar il n'ad soing d'amer, einz est en grant tristur
Pur la triwe ke est e qu'il ad taunt sojur
Qu'il armes ne[n] usa, dunt li croüst honur,
E dunt fust plus cheriz en la curt sun seignur.
Cinc aunz ot ja passé qu'il n'i aveit fet tur
De ses armes porter: mut en iert de peior.
Envers Deu en sun quoer en ad fet grant clamur:
'Ohi, Deus! sire chier, ki es veir creätur,
Par ki devisé vait e la nut e li jor,
Dune mei vëeir tens, dunt joe su preecheur,
K'encore puisse munter mun destrier milsoudur
E espied depescier devant chastel u tur,
Pur l'amisté de vus, desur gent paenur
Qui taunt ont mort des miens: k'en seie vengeör.'
Sa preiere ad oïe, tresbien l'ira ancor,
Cum vus purrez oïr s'estes escoteör.
A un jor sunt venu dui mut felun tirant
El regne de Westir od lur flote siglant.
Il erent fors eissuz del regne affricant;[f.60a]
Freres erent Rodmund, ki Suddene iert tenant –
Aäluf, pere Hor[n], destrustrent, le vaillant –
E freres sunt a ces dunt ot esté vengant
En Bretaigne, quant fu od Hunlaf le puissant.

Cist le[s] vienent venger, cum vus ierc recuntant;
Le païs par ont vont sunt par tut purpernant.
Li ainz nez d'ices dous si ot nun Hildebrant,
E li autre pusnez nomez iert Herebrant;
Un nevou ont od eus, Rollac, fiz Goldebrant,
Ki lur frere iert ainznez, e si iert reis persaunt:
Sire esteit e chief d'aus, cum sovent sui disant.
Cist Rollac si ocist par aventure grant
Aälof dont sovent ai esté remembrant,
Li meudre chevaler d'icest siecle vivant:
Or s'en vengera Horn, cum l'orrez en avant.
Lor[e]s, cum vus ai dit, al port sunt arivant.
A terre s'en issent fors grant orgoil demenant,
E al port sunt remis e buces e chalant
Od cables afermez e od ancres tenant.
Les armes en sunt trait e li bon auferant.
Ne·s vus sai acunter taunt est li numbres grant,
Mes çoe sai bien de fi, les champs vont tuz covrant
E le rei dan Gudreche mut forment maneçant.
Al port sunt arivé li culvert sarazin.
[f.60b]
Al rei ont enveié dan Rollac, un meschin,
Fiz le riche soudan, dan Gudbrand, le persin:
N'out si bon chevaler en la lei Apollin.
Niefs esteit [cel] Rodlac ki Aalof mist a fin;
Pur amur d'iceli raveit nun cist eissin:
Cist ocist Aälof, cum dit le parchemin,
Or le vengera Horn, s'il plest al rei hautin.
Cist s'en vet chevauchant tut le feré chemin,
A la cité tut dreit, ki ad nun Diuelin,
U li reis sojornout e iert a cel matin.

Sun message sot bien ke mandent li mastin
E il le dira bien, kar il sout meint latin.
Il aveit desuz li un bon amoravin,
Ki bien iert afeutred suz la sele d'or fin;
Li champfrein k'out al chief, tut esteit argentin.
Vestu ot en sun dos bon hauberc dublentin
E un heaume ot el chief, ki n'esteit pas frarin,
Li cercles environ, esteit d'or melekin;
Escu ot en sun col e espie sarazin,
Esmolu e trenchaunt, od gunfanun purprin.
A la porte est venu od tiel aturnement
Cum vus ai ci cunté mut orgoillusement.
Le porter apela e dist si faitement:
'Va laenz tresqu'al rei; mun message li rent;[f.61a]
Di li ke sui message a la paiene gent,
E od lui vuil parler: dirai lur maundement.
Bon loier t'en dorra[i] si tu·l fais bonement.'
'Par fei' dit li portiers, 'j'oei irrai erraument;
Dirrai vus sun respuns quant savrai sun talent.'
Ataunt s'en est turné, ignelement corent,
Sus al mestre palais dreit al haut séément
U li reis iert asis, ki ne dutout néént
La guerre d'itiel gent ne lur avenement.
Cum il vit le porter venir esfréément,
Entrer enz el paleis, grant merveille l'en prent.
A sei l'ad apelé par un acenement,
Pus l'ad areisoné issi faiterement:
'Quels noveles siez tu, ki si curs folement?
Siez tu rien ki nus turt a nul damagement?'
'Ja savrez,' dist icil, 'tut mun entendement.
'A la porte la fors vint ore un messager,
Al semblant que joe vi orgoillos est e fier:

Mut est bien areisné pur message porter.
Entrer veut la cité e od vus veut parler
De la part a dous reis ki la sunt a la mer.
Je·s vi bien des erseir a cel port ariver.
Od eus vi bien grant gent mes ne·l vus poi nuncier
Kar vus fustes devant grant pose alé cuchier.[f.61b]
Dites vostre comand, si jo·l larrai entrer.'
'Par ma fei,' dit li reis, 'ne li vuil deveër.
Lais le avant venir, si l'orrum deraisner
Quels noveles il dit e ke veut demander.
Mes ainz faites ma gent tute çaenz mander,
Qu'il pussent ove mei qu'il dira escuter
E cunseil prendre d'aus, s'il veient qu'ai mester?
Dient cil ki la sunt: 'Bien fait a otrier.'
A itaunt sunt maundé trestuit si chevalier
E il sunt tost venu e si fiz tut premier,
E li portiers en vet le message amener:
Cil entrë el palais; n'i vout plus demorer.
Rollac vint devant els, surquidé e preisaunt:
N'i out meillor vassal el regné affricant.
Il restut a cheval – qu'il ne fu descendant –
Issi par grant orgoil sun message iert disant.
Trestuit cil de la cort le sunt mut esgardant
E li reis sur eus tuz s'en est esmerveillant:
Pur la fierté de lui si·l dutent li auquant.
Mes quant li plout parler issi fu cummençant:
'Oez, rei de Westir, a vus sui ça venant.
Çoe vus mandent li rei, ki sunt al port bruant,
Ki ci sunt arivé dë Aufrike, la grant,
Si sunt frere al soudein de Perse, dan Gudbrant.[f.62a]
Ça vienent desur vus cumme gent cunquerant.

Si vus mandent içoe, ke d'als seiez tenant
Cest regne [de] Westir, ki est riche e manant:
Si·n rendrez le treü al soldein amirant –
Sis fiz sui, si vienc ci le treü demandant –
Desormes si crerrez Mahun e Tervagant.
Si vus cest refusez, ke ne·l seëz fesant,
Dunc trovez ki vers mei le seit or defendant
Ke faire ne·l devez: joe l'en ferai recrëant.
A dous meillors qu'avez m'en serai cumbatant.'
Ambdui li fiz le rei si·n ont offert lur gant
Pur defendre lur lei; si se sunt puroffrant
Queamdui se cumbatront al sorquidé tirant,
Qu'il ne deivent guerpir la lei u sunt crëant,
Ne qu'il ne deivent pas treü estre rendant.
Quant Gudmod l'ot oï, mut en fu desdeignant
E pur l'ire qu'il out lur est sailli avant:
Si fud si devant tuz sa raisun cummençant:
'Seignurs, or escutez! Entendez ma raisun.
Ici vei un vassal ki nus dit e somon
Ke lessum nostre lei e prengom la Mahun,
Ke truiës ont mangé, char e quir e crepun,
E ke treü doinssom a Gudbrant, le felun,
Ke ne creit nostre Deu ne sa cunversïon.[f.62b]
Cunbatre se vuldra, si nus cest ne fesum,
– E a dous les meillors d'iceste regïun –
Ke fause est nostre lei, icele que tenum,
E s'il la poet fauser, ke la suë prengom.
Par bataille champel, cum deivent champiün,
Li dui fiz nostre rei se sunt mis a bandun
Pur defendre del tut çoe que dit li bricon.
Mes ne place celui ki soffri passïon
Pur nus traire d'enfer, cum nus dit la lesçon,

Ke ja contre lui sul augent dui cumpaignun,
Ne k'en autre païs en venist mal renum
Ke Gudreche nen ait nurri en sa maisun
Ki cunbatre se pust tut sul a l'Esclavon.
Joe l'en ferai teisant, si m'aït saint Symun.
'Or m'escutez, bons reis, si est vostre pleisir.
Grant piece ad ke joe vinc el regne de Westir:
Joe i vinc pur vos fiz e pur vus bien servir:
Bien le m'avez rendu e si cum jo·l desir.
O r est venu li tens ke m'en deit sovenir;
Les buntez qu'ai de vus me covient remerir
Ore envers cest paien, ke ferai tut teisir.
Qu'il ad del tut mentu bien li ferai gehir;
D'içoe qu'il vint sur nus l'en ferai repentir,
Pur desfaire nos leis: pur fol l'en ferai tenir.[f.63a]
Quant l'avrai mis a fin e del tut fait perir,
Ceus ki vindrent od li irrum pus envaïr.
Ne s'en purra uns piez el païs revenir
Dunt il sunt ça venuz, si ne volez guenchir:
Seignurs, çoe vus pramet, si·m voille maintenir
Li sires sovereins, ki tut fet costeïr.
Ore irrai al ostel, si me vuil fervestir;
E vus gardez en taunt ke cist n'e[n] pusse fuïr,
Kar taunt tost cum purrai m'en verrez revenir.'
Gudmod est al ostel pur sei armer alé
E tuit dient de lui: 'Gudmod ad bien parlé.'
'E Deus!' çoe dist li reis, 'bor fud cel home ned;
Sa bunté bien nus ad de grant piece celé.
Jo·l diseië asez, quant bien l'oi esgardé,

Ne pout estre malveis ki si fu figuré.'
En la chambre rëal li renuns est alé
Ke la bataillë iert de Gudmod, l'alosé,
Encuntre cel paien, ki si iert reduté,
De parler orgoillus e fol e surquidé.
Or sacez de Lenburc fud Deu mut depreié
Qu'il n'i receive mal n'il n'i seit afolé.
A taunt vient dan Gudmod el palais bien armé:
Bien semble bon vassal de bien faire apresté.
Bien se fu des parenz cest Rollac revengié,[f.63b]
Quant en Bretaigne fud, cum desus est nomé;
Mes ne sout de cestui cum vers lui est faidé,
Ki sun pere out ocis a doel e a pechié,
Mes quant il le savra, mal li iert guerredoné,
E plus s'entremetra qu'il seit a mal mené.
Gudmod entre el paleis armé sur sun destrier –
N'ot si bon el païs plus isnel ne plus chier:
Pur cunquerre sun dreit bien semble chevalier.
Il esgarde Rollac ki se feseit taunt fier.
'Amis,' fait il, '[en]tent! vus venez de la mer
Des dous reis ki de vus firent lor messager.
Si dites ke nos leis, ki nus deivent salver,
Devom tutes guerpir kar il funt a blasmer.
Pur les leis Apollin les nus volez fauser;
A Mahun, le pullent, nus volez aturner,
E Deu, ki tut cria, volez faire lesser
Pur [les] voz malveis deus k'om doüst esbraser;
E dites desormes devom treü doner
A Gudbrant, le suldein, ne sai k'est, l'aversier.
Mes de tut çoe defend mun seignur dreiturer,
Qu'il ne deit pas sa lei pur hom vivant changer,

Ke Jesu nus dona, ki se lessa pener
Pur nus traire d'enfern, cum dient sermonier.
Çoe est li premier point; çoe defend al primier.
En apres ke icil n'i deit trëu clamer,[f.64a]
Ki est suldein persaunt, ke oi Gudbrant nomer.
Pur [i]çoe defendre de vus vus voil ja desfier.
En la place ça fors vus en venez ester,
Pur home ke ci seit n'i avrez encumbrier
Ke ne puissez le dreit, si·l savez, deresnier.
Mes le tort qu'avez dit vus estoet cumparer.'
Rollac ad entendu [quant] ke cil dit li ad
Si dit mut fierement ke la fors s'en istra
E trestut quant k'ad dit tresbien deresnera:
Un sul mot en nul sen pur poür ne larra.
E Gudmod s'en depart, ki pas ne flechira
Mes la lei damne deu cum vassal defendra,
E joe sai bien de fi ke il li socorra
Kar a nul ki bien l'aimt al bosoig ne faudra.
Cum ont pris lur estaus chescun autre esgarda
E ses armes a sei chescun d'aus acesma;
[Chescun autre par mal en aprés defia]
E chescun d'aus sun frein a sun cheval lascha.
Brochant a esperon chescun l'autre encuntra,
E Rollac fiert Gudmod, ki sa launce brisa,
Mes Gudmod refiert lui ke tut l'agraventa;
De la sele el cheval a terre reversa
Ke le coing del heaume enz el sablun ficha.
Pur un poi ke del cop le col ne li brusa,
Mes par aventure de la mort eschapa,

E li reis e sa cort forment Deu en load.[f.64b]
Si espeirent par taunt ke Gudmod bien veintra.
Mut fu dolent Rollac, quant se sent abatu,
Unkes pus qu'il nasqui, issi dolent ne fu.
Par mut grant mal talent est mut tost sus saillu;
En sun poing tint sun brant, sur sun chief sun escu,
E taunt tost cum il pot sur Gudmod est coru,
Mes ainz qu'il i venist esteit il descendu,
Kar ne vout ke de lui fust sis chevaus feru.
Cil vient mut fierement e cist n'est esperdu,
Ainz l'ad bien encuntré e par mal receü.
E quant cil vint a lui, n'i ad plus atendu
Qu'il grant cop ne ferist el coing del heaume agu,
Ke li feus en sailli, ki esprent tut l'erbu,
E Gudmod, quant çoe vit, mut s'en est irascu:
Ja s'en revengera par mut fiere vertu.
Tel cop li ad doné de sun brant esmolu
Ke·l mist a gonoillons; mes n'est del tut chaü,
Taunt sunt ses armes forz par quei est defendu;
Autrement fust or mort e del tut cunfundu;
Mes il resaut en piez cum cil ki n'est vencu.
Or est ja entr'eus dous un grant estur tenu,
Dunt li reis e li soen grant poür ont oü.
La bataille est dure e grant est li resun,
E li vassal sunt fier, ki·l funt a cuntençon.
Les heaumes funt tentir e quassent li blazon;[f.65a]
Mut se vont demenant a pie par le sablun.
E mut sunt Deu preaunt pur Gudmod, li baron,
E mut escordément li reis e tuit li sun
Ke il veintre ne·l laist a cel culvert felun;
E Deus, pur qui il cumbat, en oïd l'oreisun,

Cum vus porrez oïr, s'escotez la lesçon.
Tresque none sonant dura la capleisun,
Ke Rollac fud lassez; si ad dit tiel raisun:
'Vassal, mut estes pruz; onc ne truvai si bun
Fors un sul ke ja vi solunc m'ententïon
En Suddene, quant fui od mun oncle Rodmon.
Joe ocis le vassal ke Aälof out nun.
Traez vus ore en sus e si nus reposun
E si venez od mei tresk'en ma regïon.
Joe sui fiz al Soldein ki fait cummandeisun
En Perse le regned par l'otrei de Mahun.
Une soror i ai, d'icele vus faz dun;
Od lui avrez taunt fieu cum voldrez a bandun
E si tendrez od nus la lei ke nus tenom.'
'Par ma fei,' dist Gudmod, 'n'est pruz itiel sermon.
Trestut el vus dirai ainz ke nus departon.'
Gudmod veit le paen, ki est forment hastez,
Si regarde sa main e l'anel k'est gemmez,
Ki li fu de Rigmel al departir donez:
Dunc rest par maltalent sis coers en haut levez[f.65b]
En orgoil de rankur, si·n est plus esforcez,
Kar bien out entendu dunt cil s'esteit vantez,
Qu'il ot mort Aälof ki fud rei coronez.
Or nen iert mes pledé par autre pes finez
Entre ci ke l'un d'aus en remaigne afolez.
'Vassal,' çoe dit Gudmod, 'vers mei or entendez:
Aälof dunt parlas fud mis dreiz avoëz;
Mei l'estoet or venger, ne poet estre targez.
De Suddene sui niez; la fud mis parentez:
Ki cel rei mist a mort vers mei [en] est faidez
E pur lui vus defi. Des or mes vus gardez.'

A itaunt est vers lui trestut les sauz alez;
En sun poing tint le brant, ki fud clers e letrez;
Escrit i est li granz nuns de Deu de maiestez.
Il en fiert un grant cop, cum cil ki est irez,
Sus el heaume lusant ke trestut est quassez
E le cerclë a or e les laz ad trenchiez.
A senestre est li cops sur l'espaulle avalez,
Ke l'espaulle e li braz od l'escu sunt versez –
L'escu ne donast matin pur pris de dous citez,
Kar n'ad arme suz ciel par qui il fust dampnez:
Pur coe s'i fiout taunt cil culvert reneiez,
Qu'il iert taunt mestrement e jetez e temprez
D'un metal ki n'iert pas de ligier devinez.[f.66a]
Mestre fud cil qui·l fist kar legier fud asez
E si ert issi fort, cum vus dire l'oëz.
Sur l'escu s'iert Gudmod vassalment arestez,
Si l'avra a sun oes, si iert meuz enpleiez.
Li paien s'esmaia del cop ki fud mortal;
Ne vout crier merci, ainz vet vers lui par mal.
Od l'espëe qu'il tint li ad paié un tal
Enz el vis dedevant, si ne fust li nasal,
Le nes li oust trenchié od tut l'autre charnal;
A tuz jorz li fust mais reprovier vergundal:
Mes ne·l vout pas issi li pere esperital.
Quant Gudmod l'ad veü, li prouz e [li] lëal,
Sovint li qu'il fud nez de parage rëal,
Lors li vet redoner un cop enperïal.
Ne crei qu'il veie mais avant autre jornal,
Kar le chief li trencha cum nobile vassal
E l'alme comanda au diable enfernal,
Belzebub, Tervagan, Apollin, Belïal
[K'est sires d'enfer e a ceus principal.]
La est cil receü u avra peine e mal.
La teste ad pris Gudmod; a Gudreche le rent;
Devant tuz ses baruns l'en ad fait le present;
E li reis l'en rendi mut grant mercïement:
Si deveit il bien faire kar grant los i apent.
La novele s'espaunt par [tres]tut erraument,[f.66b]
Ke Gudmod ad vencu le paën vassalment.
Quant la novele oït Lenburc od lo cors gent,
A Deu en ad rendu mut grant loengement.
E Gudmod ad al rei fait itiel loëment,
Cumme ja vus dirai, s'escotez quoiëment.
'Sire reis, kar aluns sanz nul atargement
Asaillir vassalment icele paëne gent,
Qu'il ne facent ici lunges arestement.
Nus ne truverons ja en eus defendement,
Kar il sunt mut coart – asaié l'ai sovent.
Lai vus iert s'il od vus funt lung sojornement.
Certes sul dis des voz valent des lur le cent.'
Par teus diz lor ad mis es quoers grant hardement,
E li reis lur en fait bon amonestement.
Lors s'en vait al ostel cummunal la jovent;
Si armerent lur cors, chescun mut fierement.
En la place issent fors u Gudmod les atent,
Ki tuz les cunduira al rei cummandement.
Gudmod les cunduit bien par [mut] grant vasselage
Vers [les] paiens tut dreit ki sunt en cel rivage,

Ki sunt mut orgoillus e de jeste salvage.
Mes Gudmod n'amad onc në eus ne lur lignage,
Pur çoe mustra enkui [en]vers eus grant fiertage,
Kar n'i ot un tut sul ki n'i lessast grief gage –[f.67a]
Çoe sunt les fieres testes: n'en prendront autre ostage.
Il s'asemblent a l'ost par de lez un boskage.
Ses eschieles depart cum cil ki iert bien sage:
Set en fait mut vallanz ki tut sunt d'un corage
De paiens damager, de faire lur utrage:
Si·s voelent costeïr al port e al passage,
Ja mais n'en vendra uns a sun dreit heritage,
Kar quant d'aus partiront, mar i vindrent par nage.
Faire lur vait Gudmod le premier chalenjage,
D'içoe qu'il sunt venu la issi sanz guionage.
Tut primes vint al tref Escofard de Durage,
Ki iert al premier chief herbergié par foltage:
Tut ad agraventé par deled le marage.
Li bosoinz fud mut granz e grief al cummencier.
[Dan Gomod le fait ben cum bon chivaler,]
Icil ki sunt od lui li vont mut bien aider:
Taunt i lessent des freiz e des morz el gravier,
Dunt lor eirs n'avront mes a nul jor recovrer.
Paien sunt esturmi, si se corent armer,
E as reis k'od aus sunt si l'ont fait nunciër
Ke il sunt asailluz par bataille champer.
Ki dunc oïst les reis enseignes escrier,
Faire batre taburs e buisines soner,
E henir ces chevaus e grant bruit demener,
A merveille mut grant li purreit resembler.[f.67b]
Lors s'asemblent paiens [e] de terre e de mer,

reṃẹṃḅṛẹr
E li reis sunt venu pur les noz encuntrer;
Or cummencera ja mut grevus paleter,
Kar li rei sunt vaillant, mut orgoillus e fier,
E si voldrunt les lur, ki mort sunt, revenger;
E li nostre sunt pruz, aduré guerreier,
Si voelent les paiens de lur terres chacer.
Les oz s'asemblerent – n'i ad mes d'arester –
E de val e de munt e de bois e de mer.
Li fiz Gudreche sunt en l'eschiele devant,
Dan Guffer e Egfer: amdui sunt bien vaillant.
A eus se sunt mellé li dui rei affricant,
C'est li durs Heldebrand e l'autre, Herebrand:
Mut i fierent granz cops cum aduré tirant,
Quant espié sunt froissié, si sunt fors trait li brand.
Bien konoistre se funt par la u sunt passant.
E li fiz nostre rei ne·s vont pas revilant,
Ainz les encuntrent bien; ne·s vont esparniänt.
Morz les lessent e freiz gesir gule baänt,
Ke de sanc sunt li ruit par les veies curant:
Nuls ne·s purreit numbrer, ja ne·s cuntereit taunt.
Par ces champs vont chevaus lor resnes traïnant,
Dunt li seignur sunt mort enz el kaple pesant,
Mes n'i fu regardé des noz un auferant,[f.68a]
Kar bien l'ot cummandé Gudmod, le cumbatant,
Ke nuls n'en preïst un, mes fust tut el fesant:
C'est de destruire paëns ke nul n'en seit vantant
Ke les puisse tenser Mahun ne Tervagant
N'Apollin, lur faus deu, u il erent creänt.
Nepurquant runt des noz refait damage grant,

Kar Guffiers i fud morz; si l'ocist Hildebrand,
Mes Gudmod le venga cum vus ierc recuntanz.
Gudmod fu d'autre part, si[·n] oïd la novele,
U done des granz cops e vers paiens revele:
Si sacez quant l'oï li quors li estencele.
Cele part est turné delez une praele;
Quant il vit le paien de maltalent l'apele:
'Paen, Deu te dunt mal e dolurose querele
Ki Gufier nus ad mort, dunt sa mere est misele
E Lenburc, sa sorur, la corteise, la bele;
Sun frere esteit germain; ne sai tiel damaisele,
Fors Rigmel, la gentil, au quoer de turturele,
Ki onc fors vers un sul en sun aëd n'oisele.
Or te defi, dan glutun! si·t parras em praele!'
A [i]taunt vet vers lui; sun escu achantele
E brandist sun espié – fait fu a La Rochele
Del acier peitevin – trenchaunte est l'alemele:
Ja li fera un trait peör ke de viële.[f.68b]
Sun escu li perça, ki fud fait a Tudele,
E l'auberc li fausa – ne vaut une gonele –
Ke le quoer li trencha tresparmi la furcele,
Ke mort le tresturne del destrier de Chastele;
Tut ad ensanglenté l'erbe de sa buële.
Quant Gudmod ot ocis cest felun barbaran,
Mut en ont grant doel fait, ço sacez, affrican.
Des ore sunt afiebliz e entré en mal an:
Ja mes ne reverrunt, çoe crei, regne persan,
Ne ne·s purra tenser Mahun ne Tervagan.
Gudmod les veit menant envers un desurban

V mil sunt trebuchié dunt il fist sun enjan:
Cil n'aïderont mes en bataille al souldan.
A taunt i est venu un paien Cloakan:
Cist metra si il poet, dan Gudmod en ahan.
Il esteit riches hom si teneit Corinan,
Richë ille de mer u maignent marinan,
Si·n soelent aporter pailes e bukeran.
Mut esteit bien armé sur un destrier bauçan;
Pur les soens ralïer cornout sun olifan;
Gudmod vint maneçant kar fel iert e tiran.
E Gudmod, quant l'entent, recleime saint Johan,
Qu'il li dont vengement de cel culvert griffan,
Pus ad turné vers lui sun destrier chastelan,[f.69a]
De l'espeë le fiert sus el heaulme hautan,
Ke parmi le fendi cum si fust une glan:
Unc mestier ne li ot le hauberc jaceran
N'en feïst dous meitiez de si qu'al cordowan,
Dunt la sele iert coverte a icel poplican.
'Utre,' fait il, 'culvert, entré es en mal an.'
Quant paien ont veü cel cop desmesurez
Ensemble se sunt trait kar mut sunt esmaiez,
Ver le rei Herebrand, ki ore iert avoez,
Pur bataille tenir: ja[·n] sunt aseürez.
E li nostre sunt pruz: ne·s ont esparniëz
Ainz sunt seürement envers eus asemblez.
La ot taunt de gros cops receüz e donez,
Ne·s poüst acunter ne lais ne nis letrez.
La ot taunt decoupé e poinz e piz e piez,

Ke vint chars en fussent par verité chargiez.
Treis jorz ont cumbatu, k'il ne sunt desevrez
Ne par jor ne par nut; forment s'i sunt lassez;
Unkes cheval n'i ot ki i fust desfrenez
Ne un sul ne manga ne n'i but, çoe sachiez.
Cuntre none au tierz di se sunt entrencuntrez,
Herebrand e Egfer par mut ruistes fiertez.
Il s'entrefierent si enz [es] escuz listez,
– Piz encuntre [le] piz taunt durement hurtez –[f.69b]
Ne se poënt tenir ainz sunt tuz dequaissez:
Par les cops sunt chaeit e a terre versez.
Mes taunt tost cum poënt, se sunt sus redresciez;
Lors si fud entr'els dous li caples cummenciez,
Dunt Egfer en fud mort e cil s'en est vantez.
Egfer e Herebrand se cumbatent par mal,
Des cops ke s'entredonent retentissent li val
E les bois environ e des munz li costal.
Egfer fiert Herebrand el heaume principal,
Ke des quirs en abat e les clous cummunal,
Ke a gonoilz se mist e guerpist sun estal,
Quant li fel reclama sun seignor Beliäl,
Ki est prince d'enfer e jugierre enfernal,
Qu'il li dont vengement d'icel vallet reäl.
Lors est vers li coru e si·l prent al nasal,
Od l'espéé le fiert – le pont fud de cristal –
Ke le vis li trencha, la face od le charnal.
Tut l'agravente jus par la plaië mortal,
Ja en preïst le chief od l'eaume enperiäl,
Quant de loinz s'aparçut dan Gudmod, li leäl,

Dunt Egfer en fud mort e cil s'en est vantez:HDunt Egfer reçut la mort nul cil ne rest vantez. It is possible that Thomas wished to indicate the temporary triumph of Hildebrand, but the version inH, though muddled, seems to have more force, and I would suggest readingne cil n'en rest vantez, nor has he, on his side, boasted of it (on account of his own speedy death).
Qu'en tiel destreit teneit sun seignur natural;
Tost ad turné vers lui le chief de sun cheval,
Dont li cols est sanglent de ci kë al peitral;
Haut li ad escrié: 'Par Deu, l'esperital,[f.70a]
Mar le tucherez mes, fiz a putein, jaäl!'
Li paiens l'ot mut bien, ne l[e] dute néént,
Egfer lessa pasmé e vers Gudmod destent,
E li biers est venu vers lui mut vassalment;
Desqu'il vint tresqu'a lui de sun cheval descent.
Or cummencë entr'eus un mut dur caplement,
Kar li paiens est fort e mut fel veirement,
Si cumbat cum icil ki sa vië defent,
E cil fort le requiert e mut irusement,
Qu'il vout pur sun seignur prendre le vengement,
Ki maint bien li ot fait – e ore en est dolent.
Il se fierent granz cops sanz nul retenement.
Gudmod sout de l'escu, si l'aprist de jovent,
E tint le brant tut nu – dunt ad le braz sanglent –
Si feri le paien sus el heaume lusent,
Ke le coing abati e trestut le desment.
La coife del hauberc refait il ensement
E li cops avala, ne fist arestement
Tresqu'il vint al brael e iloc sa fin prent:
Ne fud par rien tensé kar trestut le purfent.
A taunt est revenuz Egfer de pasmement.
Quant veit le paien mort grant merci li en rent,
E pur quant si sent doel e grant angoissement;
Des cops qu'ad receü mult grant dolur en sent.[f.70b]
Pus dit: 'Or murrai, mes meins dolurusement
Quant vei qu'avez ocis le glutun mescreënt.

Mut fis bien quant de vus fis onc retenement;
Bien m'avez remeri trestut l'onorement
Ke vus fis e ferai, si joe vif longement.
'Beaus amis dan Gudmod, [i]ci ne me lessez mie,
Mes quë aiez si bien la bataille furnie.
Ja ierent descunfit tute la gent haïe,
Quant celui avez mort ki·s autres dut e guie.
Alez! cil vus aït, ki nez fud de Marie.'
E Gudmod est munté el cheval de Sobrie
Dunt out mort Heldebrant – le ki cors Deus maldie!
N'out si bon ne si bel en tute paënie.
Gudmod sone sun corn e s'enseignë escrie,
Ki mut loing par le champ fu conue e oïe.
Donc veïst ki la fust gente bachelerie!
E Gudmod les cunduit, ki mut bien s'i aïe;
U·s troeve plus espes lur fait un'envaïe:
Meint espie aceré par mi meint cors i frie;
Sentue i est sovent meint' espéé furbie.
Ne se poënt tenir cele gent malbaillie
Kar l'aïe qu'il orent lur est tute faillie,
E quant gent est sanz chief tost est anééntie.
Ne·s porent mes soffrir: la bataille ont guerpie,
Vers les nefs trestut dreit lor veie ont acoillie.[f.71a]
Paien sunt descunfit, vers lor nefs fuiant vont,
Mes li nostre entredous par force mis se sunt;
Cil ne porent entrer kar sus sunt trait li punt,
E ki noër ne sout, si s'est mis al parfunt:
Pres i sunt tuz neëz kar aïe n'i ont.
E Gudmod les en siut e les soens i somunt
Qu'il les augent ferir e il tresbien le funt.

N'en ont nul esparnié ne aval ne amunt;
Livré sunt [tuit] a mort; ja n'en eschaperont.
Pur nent merci criënt, kar nule nen avront;
Al puz del Baratrun tuz les enveëront.
Gudmod fiert durement, volentiers les cunfunt.
Dolent sunt li glutun, bien sievent qu'en murrunt;
Or se sunt purpensé kë ainz se vengerunt.
Ensemble se sunt trait e dë aus chastel funt.
A lor eirs apres eus ja ne·l reproveront.
Li gloton pautonier ensemble se sunt trait
E d'aus meïsmes ont grant fortelesce fait.
K'eil chevetaigne n'ont, [i]çoe lur est mut lait,
Ne purquant n'erent pris ui mais sanz [mut] dur plait.
Gudmod, quant l'ad veü, par mut grant ire i vait.
Les soens rad asemblé al chief dë un garait,
Or les irra ferir, si lur fera aguait,
En dolur e en ire lur turnera cest hait:[f.71b]
Damne deu reclama par ki le munde vait.
Pus se mellë od aus; n'en fiert nul ki ne brait.
Tant hauberc ont [rumpu], taunt escu i unt frait,
N'i out ainz taunt hardi ki ore ne s'esmait.
Malement lur esta kar ja ierent cunquis.
N'avront mais [lur] chalanz kar Gudmod les ad pris,
E le mieuz de sa gent pur garder i out mis.
Jamais ne reverront a nul jor lur païs.
Gudmod est corocié; del ferir est tencis;
N'en ateint nul a cop a quil ne seit de pis –
Unc hoem si ne feri des pus le tens Lowis.
As soens ad escrié: 'Kar i ferez, amis!

N'en esparnïez nul pur l'amur saint Denis!
Les soudéés avront ke joe lur ai pramis;
Ne vivront mes avant; des or faudront lur dis.'
Paiens sunt descunfiz, morz [e] mis a turment
E Gudmod en est lez e li soen sunt joient.
Tutes les armes prist; les cors ad mis al vent.
Pus ad cerchié les nefs e pris l'or e l'argent,
Les pailes e les dras od l'autre aornement;
Del aveir qu'il i prist ne siet hom finement,
E il fait cumme bier kar il part largement:
Mut le fist uëlment, ke n'i ad grucement.
Li reis en ad sa part, la reïne ensement,[f.72a]
E les filles amdous; chescune sa part prent:
Bien sunt enricheïz trestuit cummunement.
A sun oes en retint, cum li vint a talent,
Ne troeve ki par mal en tienge parlement;
Taunt ad [a] tuz bien fait, n'en sievent blasmement.
Quant il ot tut çoe fait, si recoilli sa gent;
Les malades nafrez cunduit mut belement,
E lur morz k'unt truvé, en portent li parent.
Gudmod vint dreit el champ u sis sires l'atent,
Ki iert plaié al vis del paien mortelment.
Encore le troeve vif e devant li descent.
Or li ad demandé e cel mut bonement:
'Sire, purrez garir? cumment vus est kovent?'
Çoe li respunt Egfer: 'Amis, mut malement;
Mes d'içoe sui gari quant ai le vengement,
Quant vus avez paëns issi mis a turment.
Or murrai plus suëf: çoe m'est vis, mal ne sent.'

Gudmod descent a pié par devant sun seignur.
Si l'ad mut cunforté ducement par amur:
'Sire, purrez garir d'iceste grant dolur?
Si joe vus perc si tost, j'en serrai de peür.
Vostre perë en iert mis en mut grant cremur,
Jamais jor nen iert lez, tut perdra sa valur.
Ke fera vostre mere? ja vivra en langor,[f.72b]
Sa beauté desirra, chaungera sa colur
Quant si fiz erent mort, li gentil doneür,
Ki plus ne tindrent plai d'un destrier milsoudur
Ke d'un malvais runcin, dunt l'en fait le labur.
Ki ert apres voz jorz ja mais meinteneör
De gentilz chevaliers? a ki ert lur retur?'
'Amis,' çoe dit Egfer, 'ke vaut ore vostre plur?
Ne vus aiderai mais en cembel n'en estur,
Kar ui sui avenu a mun de[e]rein jor,
Mes merci vus en rende li haut creator
Ke m'avez si vengé del felun traïtur
Ki m'ad mort. De saunté n'i ad mes nul retur.
'Beaus amis dan Gudmod, beneit seit icil di,
Ke vus od mei retinc e ke primes vus vi.
Si joe onc bien vus fis, bien l'avez remeri,
Quant si m'avez ocis mun mortel enemi,
Ki la plaië me fist par ki joe sui peri.
Or murrai plus suëf: Deu me face merci!
Une rien vus requier: ne me lessez ici,
E mun frere Guffer enportez autresi:
Mun pere, bien le sai, avrez meuz a ami.
Ne pus or plus parler, mes or faites issi;
Gudmod, beau chier ami, autre rien ne vus pri.'

E Gudmod li respunt: 'Lëaument vus afi,[f.73a]
Tut issi cum as dit ja en dreit iert si.'
Lors ad sanz demurer une biere basti,
U mist le cors Guffer, cum ainz li ot plevi,
Si·l en fait dreit porter al chastel de Bealni.
Taunt i out fait pur lui guaiment e plur e cri,
Ja n'en serai creü: pur néént le vus di.
Gudmod prent sun seignur k[i] encore esteit vis;
Sur un destrier amblant [mut] belement l'ad mis
E il est detries lui sur le destrier asis;
Suävet, par dulçor, entre ses braz l'ad pris
Pur lui suëf porter dreitement a Beaunis.
Quant la vendra, grant doel en feront ses amis,
E neent [eus] sulement mais tuit cil del pais.
Bien li tient dan Gudmod quant ke li ot pramis.
Quant la vindrent n'i ot [un] point giwé ne ris,
Ainz i ot grant doel fait e grant plur, çoe plevis.
Li reis est abosmi, e la reïne mut pis,
Les sorurs funt dolur – tel ne fu ainz apris –
Léés sunt d'autre part ke paiens sunt cunquis,
Ke mais ne reduterent ces culverz enemis.
E les morz funt porter al muster Saint Moris.
La le[s] feront gaiter tresque vienge li dis.
Les plaies dan Egfer mut [par] li funt grant mal,
Ne pur quant s'entremet uns mires principal,[f.73b]
Mes n'i veit pas santé par [le] sun orinal
Ne garison n'en siet par livre mescinal,
Kar li bier fud feniz ainz ke chantast li jal.

Kant il fud cunreié – k'en direië vus al?
Si l'en ont fait porter a l'iglise real –
Çoe iert arcevesquié – u ierent cummunal:
Par sa mort ont eü cel damage mortal.
Al demain i out fait servise enperiäl,
Si·s firent enterrer cum dut gent natural,
E quant çoe orent fait, cheskun quiert sun ostal.
Le rei vont cunforter ki dolur out cural.
Unc le jor n'i out chant ne vïele ne bal,
Taunt est la dolur grant par trestut e ruistal.
Unc mais ne fud veü maör a nul jornal.
Quant l'en ad trestut fait, ne poet el avenir
Ke, si cum Deu voldra, n'estoecë hom murir;
Mes ne poet hom pur çoe tuz dis le doel tenir,
Ainz deit a ses bosoinz plus proceins revenir.
Issi l'ad fait li reis, Gudreche de Westir,
Ki or veut sun rëaume autrement costeïr,
Kar il est fieble mut: a tuz le veut geïr.
Sun sororge ad mandé, un rei qu'il fait venir –
D'Orkenie esteit reis, si l'ot a meintenir.
Pensé ot en sun quoer, e si iert sun desir,[f.74a]
Kë il veut a Gudmod sun servise merir
Par doner li Lenburc e pur sun doel tolir,
Qu'ele aveit [is]si grant, e si ne·l pout guerpir –
E il n'aveit autre eir pur sa terre baillir –
Si cremeit qu'el deüst pur la dolur perir
E par prendre mari se doüst s'i joïr.
Issi l'ad fait li reis, itiel est sun pleisir.
Mes tut iert autrement; ne pot si avenir,
Kar ne·l vout li haut rei ki tut deit sustenir.

Seignurs, mal le creëz, ke ja avienge neent
A nul home del mund de sun purposement,
Si Deus n'en ad aunceis fait sun ordenement.
Parmi tut ke le reis lot pensé sagement,
Ne purquant n'iert issi: tut avint autrement,
Cum vus purrez oïr, s'escotez coiëment.
Ja en orrez le veir: ki el dirra, si ment.
Quant cil rei est venuz, dunt fis meinteivement
– Frere iert la reïne, hom de grant escient –
E li reis ad [od] lui tenu un parlement,
Si cum vus dirrai ja en tiel devisement:
Il li dist: 'Reis, en vus est mun cunseillement,
Puske ai si perdu voz nevoz e ma gent,
Mes dous fiz – dunt ai doel – sanz nul recoevrement.
Joe sui vieil, si ne pus tenir governement,[f.74b]
Bien savez, solunc çoe kë a regné apent.
Ne pus vers aliëns faire defendement,
Si de rechief m'acoillent, cum or fud en present.
Perdu fust li regnes od tut mun chasement,
Si ne veillast pur mei li reis omnipotent,
Ki m'envead ici par sun cummaundement
Un barun naturel: il n'ad meillor en cent.
Mis fiz Egfer en fist par Deu retenement:
Bien li rendi ses biens a sun definement,
Kar le glutun ocist, ki l'ot mis a turment,
E de tuz les paens nus fist destruiëment,
Ki ça furent venuz e par nef e par vent.
'Joe ne sai ki il est mes bien semble barun,
Taunt est beaus, genz e pruz kë il n'ad cumpaignun
Enz el mund ki vers li [cuntre]vaille un butun:
E il m'ad, Deu merci, rendu ma regïun,

Ki fust, si il ne fust, tut a perditïon.
Or li voil doner mes trestut a bandun,
Sanz nul retenement e sanz departeisun,
Od ma fille Lenburc par vostre asenteisun.
Il la gardera bien ke paen n'esclauon
Ne li mesfera mes par nule mesprisun,
Qu'il n'ad tiel chevalier suz la chape del tron.
Cinc anz ad ja esté od mei en ma mesun[f.75a]
Ke il onc ne mesprist le vaillant d'un butun.'
'Par ma fei,' dist li reis, 'mut grant beneïçon
Li dona deu ki nus tuz mist a salvatïon.
Or vuil parler od lui, si·l metrai a reisun;
Mustrera[i] li quel est nostrë ententïon.
'Mut par [est] en tuz sens de Deu enluminez
Icil hom, si tiel est cum vus ci devisez.
Itiels n'eiert or[e] mais truvé en nostre eëz.
Bien est dreit qu'apres vus seit soen icist regnez,
E vostre fille ovoc, que vus la li dongez;
N'en purrez pur nuli james estre jetez.
Se si est veirement, bien seront asemblez.'
'Veirs est tut,' dit li reis, 'e meuz vaut il asez;
Ne purreient de li demi estre acuntez
Les valors que il ad, dunt deit estre preisez.'
A taunt sus el palais est dan Gudmod entrez.
Icil li vet encoste, ki i fud envééz.
Quant il vint devant eus, Deus! taunt fud esgardez,
Kar il iert bien de cors eschiwiz e moullez.
Mut par fu bien vestuz e meuz esteit chaucez;
Dë un mantel purprin esteit il afublez:

Bien sembla avoé de chasteaus, de citez.
Quant li reis l'ad veü si li dit: 'Ça venez!
Amis, ci entre nus, si vus plest, si serez![f.75b]
Bien est veir ke de vus m'ad esté nuncïez:
Piert en vostre semblant, ke de bons seëz nez,
E joe crei bien de fi, par ma fei, ke seiez;
Ja n'ussez altrement issi fetes buntez
Ne taunz enseignemenz, k'en vus sunt aluëz.
Pur çoe veut or li reis ke seëz corunez
E sa fille Lenburc a moillier si prendrez.
Vostre iert mais li regnes ki par vus est tensez.
Li reis tut le vus laist, nen iert mes reis clamez:
Il se veot reposer e vus le defendrez,
Ki estes jovenceaus e il est tut alez.'
A taunt respunt Gudmod e çoe corteisement:
'Reis gentilz e vaillanz, ne sui pas d'itiel gent,
Qu'entre mei e Lenburc façuns noceiëment,
Mes li reis, mis sires, defendra[i] vassalment.
Taunt cum serrai od lui mar avra dotement
De feluns sarazins qu'il li facent turment.
Mes en Bretaigne fui vallet en mun jovent;
Od un prudome i fis un poi d'arestement.
Une fille qu'il ot vers mei fist liëment,
Si qu'ele m'amereit e joe li ensement.
Fille est de vavasur e tiel sunt mi parent:
Bien sumes parigal e d'un ordeinement.
Ja muiller ne prendrai od mun dreit escïent,[f.76a]
Taunt ke sace vers mei seit tenue leaument;
Cum iert de nostre amur, s'el me tendra covent.'
'Par Deu,' çoe dit li reis, 'trop parlez fierement:
Çoe qu'ai oï de vus, bien est veir veirement.

Mes n'est pas bien sage, par le mien jogement,
Ki lait fille de rei e a plus basse se prent;
Ki regne poet aveir e tiel cummandement,
Çoe m'est vis, ki çoe lait, qu'il le fait folement.'
Entretaunt ke il sunt en icest parlement,
Enz al us de la sale entra tut erraument
Un paumer pelerin; bien resembla penent.
Cele part u veit Horn tut dreit sa voie tent.
En la sale est entré li paumer pelerin,
Escreppe ot e burdun e un chapeau feutrin,
Par mi çoe que povre iert, bien semblot de bon lin.
La u vit sëeir Horn, la tint dreit sun chemin,
Bien conut sa façun e le vis qu'ot rosin,
E tresqu'il vint a li, a ses piez chiet enclin.
Si li dist: 'Sire Horn, de mei aiez mercin!
Ne me conoissez pas, bien le sai e devin,
Kar joe sui cunréé cumme tafor tapin.
Joe sui fiz dan Herland ki vus nurri, meschin –
Seneschal fud Hunlaf le bon rei palaïn.
Wikele pur vostre amur l'ad mis a male fin;[f.76b]
Chacié l'ad del païs: n'ad destrier ne runcin;
Tut ad perdu pur vus, ver e gris e hermin:
Lez serreit, s'il aveit un mantel mutunin.
Fuïz est del païs cum chaitif miserin.
E il est seneschal; a lui sunt tuit aclin
Li home del païs e siwent sun traïn.
Taunt vus ai par tut quis ke tut sui barbarin;
Ne me conoistront mes në ami ne cosin.
'Treis anz ad ja passé ne finai dë errer
Pur vus querre partut par terrë e par mer,
Mes aillors ne vus poi fors ore ici trover.

Çoe vus mande Herland, si onc l'oüstes chier,
Ke ne lessez pur rien, ne li viengez aider
A destruire pur lui cel malveis losengier,
Ki si ad vus e lui del rei fait esloigner
Par ses granz mençonges e par sun encuser.
Encore i ad un el, ke ne vus vuil celer,
Ke me cuntad uns hom l'autrier al ariver,
Ki de Bretaigne vint – si vus quiert, cum joe quier –
Ke par ses pramesses, par sun amonester,
Ke li reis [dan] Hunlaf fet Rigmel espuser
Al rei de Fenenie – si l'oï cil nomer –
Jovencel de grant pris pur barnage mener:
Si deit Wikelë aveir pur cest fait grant loier.[f.77a]
Çoe fu fiz Haderof ki fud reis pri[n]ciper,
Frere l'enperere, Baderof, ki fud bier,
Aiol vostre pere, cum l'oï deviser.
Cist est vostre cosin – bien le sai acunter
Quant serrons a leisir e il en iert mestier –
Mes n'i ad fors un meis pur cest plai definer,
Dont li jorz est asis. Vus covient a haster:
Targez ne poez plus, si vus vulez venger.'
'Çoe, ke est ke tu diz, beaus amis, tu penant?
Joe ne sui pas icil ke tu vais si querant.
Hom m'apele Gudmod. Va! si quer Horn avant!
Joe ne sai ki il est ne ne·l sui conoissant.
Bien diz cum[e] paumer, mençonges vas trovant;
Lei est de pelerin, nul ne mentira taunt;
Ja ne dirront taunt veir ke je·s seie creant.
Autre chose me di! çoe n'est veir taunt ne quant,
Kar ne·l fereit Rigmel taunt cum Horn est vivant.

Taunt cum fui el païs bien conui sun talant:
Ele est si enterine ke ja nen iert boisant.'
'Nun,' dist li pelerins, 's'il fust a sun gräaunt.
Mes sis peres l'en vait [mut] forment esforçant
E Wikele l'en est de quoer amonestant.
Bien sai k'estes cil Horn k'eele fud taunt amant.
Bier, kar li socor[ez]! ja es tu taunt vaillant.[f.77b]
Quant me desconoissiez, mut m'en sui merveillant:
Joe fui norri od vus, si ai nun Jocerand.
Conoistre me devez, kar joe sui fiz Herland,
Cil ki bien vus norri quant erïez enfant.
Pur çoe ne·m conoissez, ke joe sui pain querant.
Çoe ai joe tut pur vus, ki vus sui bien voillant,
E mis peres aussi pur vus est eissillant;
U il dorme une nuit, n'ad de terre plein gant.'
Tuit cil de la mesun, ki·l furent escotant
E l'unt oï parler, s'en sunt esmerveillant.
Horn ad trestut oï si·n est forment dolent.
Bien conut Joceran ki le message rent.
Ne se pot mes celer kar grant pitié l'en prent;
Or li respundra ja tut issi faitement:
'Amis, bien vus conois, çoe sacez veirement,
E bien conois Herland: grant tort fust autrement.
Tut le bien ke joe sai e tut l'afetement
M'aprist il, e jo·l sai de sun enseignement.
S'il ad perdu par mei, çoe peise mei forment.
Ferai l'en, quant purrai, mut bon restorement.
Joe sui veirement Horn, dunt parolent la gent,
Fiz le rei Aälof, ki bien fud cunquerent.
Joe ne finerai mes si avrai vengement
D'icel mal traïtre, Wikele, le recreënt.[f.78a]
Par Deu, duce Rigmel, ne dirrez ke sui lent;

Par mei avrez socurs e çoe hastivement.
Ore i iert despendu mun or e mun argent;
Si or trofs soudeiers, si·n avront a talent.
Mut en ai gäaigné, Deu merci, richement.'
E li reis Gudreche l'ot bien tut e entent –
Unc ne veïstes mais, nul home taunt joënt:
A lui vient tut corant e a ses piez s'estent:
Ja dira sa raison, en tiel cummencement:
'Sire Horn, beaus amis, mut par sui engigné
Ke taunt poi vus ai fait; bien dei estre blasmé.
Mes or conois de vus la pure verité.
Nepurquant [quant] vus vi primes [ben] oi noté
Par le semblant de vus e al vis coluré
Ke vus esteiez [nez] de gentil parenté,
Del bon rei Aälof, ki esteit mun juré.
Deu! quant jo·l demandai, pur quei me fu celé?
A baundun oüssez e mei e mun regné:
Li mien vus servissent, si fussez avoé.
Ki vus furent seignur lors vus fussent al pé.
Mes quant dunc ne fud fait, ore si seit cummencié!
Or aiez tut l'onur – si seez coroné,
Ne sai home suz ciel u melz seit enpleié –
E ma fille Lenburc od le cors bien moullé.[f.78b]
Joe me reposerai ki vieill sui e d'ëéd.
Par cest cunquerrez pus Suddene a volenté,
Regne fud vostre aiol, ki mut fud alosé;
Vostre pere le tint apres par grant fierté:
Si vus vengerez bien de Rodmund, le malfé,
Ki ocist vostre pere Aälof par pechié.
Tut mun [aveir] avrez, dunt joe ai a plenté,
E si merrez od vus del païs le barné:
Vus siwront volentiers, s'il sunt bien soudeié.'

'Sire rei,' çoe dist Horn, 'bien vus ai escuté.
De quantque m'avez dit, Deu vus en rende gré!
Mes ne poet estre si cum l'avez devisé,
Issi m'aït icil ki tuz nus ad crié.
'Reis, la vostre merci, mut m'offrez grant honur,
Çoe est vostre regne od la bele Lenbur –
Bien s'i poet enpleier fiz d'un enpereür –
Mes ne poet si estre, si vus plest a cest tur.
[Mes ci m'aït cil ki nus est a tuz creatur,]
Joe ne·l lais par orgoill ne pur autre fieror
Ne pur vilté de vus, kar çoe sereit folur,
Ainz le lais pur içoe ke j'ai aillors amur,
Vers ki, taunt cum vivrai, ne serai boisëur:
Ja ne m'iert repruvé ke seië mentëor.
Or irrai al païs, si plest al salvëor,
Enquerrai qu'ele ad fait: tost en avrai ditur.[f.79a]
Si ad fait par mal art icil fel traïtur,
Qu[ë] ele m'ait guerpi pur prendre autre seignor,
Tost revendrai a vus; n'i ferai long sojor;
Crerai vostre cunseil, kar çoe m'iert li meillor.
E si çoe veir nen est la prendrai a oixur
E de vus nepurquant si ierc meintenëur:
Ne vus forfera ja amirail n'aumazor,
Ke sempres ne·l vus mat e ne·l mete a dolur.
'Une rien sacez, reis, cumment qu'eauge le plai,
Vus e vostre regne par tut bien meintendrai;
Si nuls riens vus forfait bien vus en vengerai:
De voz filles doner mut m'e[n] entremetrai,
A ausi bons cum joe sui, si Deu plest, si·s dorrai.
D'icest, rei, me crééz; si·[l] dotez, jo·l jurrai.
Mes pur vëeir Rigmel en Bretaigne einz irrai:

Fille est lo rei Hunlaf ke joe ja mut amai,
E s'ele n'elad forfet, encore l'amerai.
Wikel[e] le cumparra, si joe eises en ai;
S'ele ad autrë ami, par lui est, bien le sai:
Joe m'en vengerai tost; Lenburc espuserai.
Çoe sacez bien de fi, covenant vus tendrai.'
'Deu le doinst!' dit li reis, 'issi l'otrïerai.'
'Sire,' çoe li dist Horn, 'a mun ostel irrai,
E cest mien pelerin ensemble od mei merrai,[f.79b]
Saigner e reposer e baigner le ferai.
Chevaliers e serjanz entretaunt manderai,
Mun or e mun argent largement lur dorrai:
Asez ai ke doner: tuz les enricherai.
De paiens traïturs trestut le gäaignai.
Li termes est mut briefs: plus n'i atargerai.'
'Sire,' dist Joceranz, 'autrement sereit lai.'
En ses chambres oïd Lenburc bien noveler,
Ke c'eiert Horn ki Gudmod se feseit apeler.
Mut ot oï de lui, grant piecë ad, parler,
Ke il soleit Rigmel e ele lui amer,
Ki iert fille Hunlaf, le bon rei principer,
Cele ki par beauté sout les autres passer
Par le cors bien moullé, par le visage cler:
Ne se poet nule a li en cest mund cumparer.
Dunc ad dit a ses pers: 'Ne me dei merveiller
Se cist hom ne m'amot, ki ot choisi tel per
Cum la bele Rigmel: k'om ne poet tel trover.
Deu merci! Jesu Crist! cum se pout taunt celer!
Nen est home suz ciel ki·l pusse resembler.
Tuz iceus del munde poet il bien surmunter;
Enz es chambres, çoe crei, veintreit tuz par joer,
Ne pur çoe ne l'orra ja nul home vaunter.

Mis peres voleit mut qu'il doüst ci regner[f.80a]
E od çoe si voleit qu'il m'oüst a moillier,
Mes tut l'en escundist, ne l'en sot taunt preier:
Çoe fu tut pur Rigmel, ke l'om sout taunt loer.
N'ad taunt bele suz ciel cum terre clot e mer.
De meins me preng vers lui; bien li dei pardoner;
Mes si pur autre fust, donc l'en dousse blasmer.
Il est forment leaus, ne li veut pas boisier.
Mes quant aveir ne·l pus, si m'aït saint Richer,
James autre n'avrai en cest sieclë a per;
Jesu Crist servirai, nonain me frai veler;
Pur s'amur a tuz iorz hanterai le mustier,
E pur mes bienfaitors la lirrai mun sauter.'
Bien ad oï li reis k'ead Lenburc en pleisir.
Pur le doel k'out de lui ad jeté un suspir,
Pus ad dit si as soens: 'Moine vuill devenir,
E a Horn si larrai mun regne de Westir.'
E dan Horn li ad dit: 'N'i ad rien del guerpir,
Ainz le garderez bien tresqu'a mun revenir.
Des idunc en avant le voldrai costeïr
E vos filles idonc dorrai a lur choisir;
E a vostre pleisir del tut vuil obbeïr.
Si nul des voz en taunt vers vus i veut guenchir,
Çoe sachiez, malement li vodrai remerir.
Ne purra eschaper ne l'estoece murir,[f.80b]
U par estre detrait u par furches perir.
Mes ainz, sire, m'estoet cest eirë acumplir,
De mun heritage tut mun voleir furnir,
E Wikel[e], le felun, frai devant mei tapir,
Ki le pere cestui ad fait del rei fuïr:
C'est la rien del munde kë ore plus desir,
Ke me seië vengé del culvert; a çoe tir.

Ne li remeindra rien ke li puisse tolir;
Qu'envers mei est parjure li ferai tut geïr
E le cunseil de lui ferai al rei [re]lenquir,
E l'amur qu'est entr'aus ferai tute partir.'
'Sire Horn,' dist li reis, 'bien sai certainement,
Fors si cum l'avez dit n'irrat pas autrement
E ioe l'otrei issi tut a vostre talent.
Mes, quant vus revendrez, si me tenez kovent,
Kar ioe crei forment bien vostre prametement:
Bien sai, vei e entent k'en vus n'ad boisement.
Pernez tut a pleisir mun or e mun argent
E le meuz eslisez de trestote ma gent,
Ke vus merrez od vus pur faire vengement,
E des nefs a cel port al vostre esgardement;
Seient prest esturman e eskipre vaillent
Ki a vus e as voz servent de nagement
Tut a vostre pleisir e a comandement.'[f.81a]
Quant çoe oï danz Horn, mut grant merciz l'en rent.
Pus s'en vet a l'ostel, fait sun aprestement,
E le jor ad asis ke frad sun movement,
A cels k'iod lui irront dunë or e argent:
Pur çoe vienent a lui de tutes parz jovent
E il les retint tuz, e çoe corteisement,
E a tuz done si qu'il li sunt bien voillent.
A l'asise del jor si sunt tuit asemblez
K'od lui deivent aler, e bien sunt aturnez:
Mut ont bones armes, bons destriers sojornez.
E quant del rei fud pris del aler li cungiez,
Tost sunt as nefs venuz e tost sunt eschipez.

Les veilz traient amunt kar bon fud li orez,
Ja ne fineront mais, si seront arivez.
Içoe fud al tierz di, quant li jorz fud finez,
Ke il pristrent un port qui mut lur fud eisiez,
Kar de vile e de gent fud aukes esloignez.
Bois i out environ, dedenz sunt enbuschiez,
Qui trestut les covrit, qu'il ne sunt avisez:
La poüst bien dan Horn lunc tens estre muciez,
Qu'il n'i fust par home ne oïz ne trovez.
Le matin, quant fud jor, s'est Horn bien cunrééz;
Si li fud un destrier bien corant amenez.
A ses homes ad dit: 'Seignurs, ci m'atendez:[f.81b]
Tresque joe revienge, ne se moevë un piez.
J'oeirrai sus el païs visiter les citez,
Noveles demander – si m'en dirront asez –
Cum se cuntient li reis, e il [e] sum barnez,
De la bele Rigmel od les fresches beautez,
Si venuz est sis druz, se il sunt espusez.
Quant avrai tut enquis e serai repairez,
Pus si ferom que Deus nus avra destinez.'
'Sire,' tuit li dient, 'si seit cum vus voldrez!
Vostre pleisir feron: ça nus avez gwiez.'
Horn prent cungié de tuz, si s'en vet a itaunt.
Munté iert el destrier, ki mut fu tost corant,
Ne portë arme od sei fors sulement un brant,
E quant fud esloigné el païs la avant
En sa veie encuntra un paumer pen[ë]ant.
Primes le salua e pus fud enquerant
De la curt e del rei, u il fud lors manant;
De sa fille Rigmel demanda le semblant,
Si ele perneit mari, cum gent erent disant.
E cil li respundi: 'De la vinc dreit errant;

Or endreit m'en turnai dreit a prime sonant.
Li reis est a Lions, ki est cité vaillant,
E la tendra sa cort, si ad barnage grant.
La ui vendra Modin, ki est rei mut preisant,[f.82a]
De Fenenie est seignur, jovencel avenant,
E ui deit espuser Rigmel al vis riaunt.
Trestuit cil del païs en sunt lez e joant;
Cuntre lui sunt alé la u est arivant.
Ne pus mes demorer, kar joe me sui hastant
De raler el païs la u joe fui manant.'
Horn ad tut entendu, si respondi eissin:
'Bien m'en avez ore dit, beaus amis pelerin.
Mes quant joe vus esgard, si m'aït saint Martin,
Bien me semblë al vis ke seëz de bon lin;
Par mi çoe qu'estes si degasté e frarin,
Ne semble ke seiez ne tafur ne tapin.
Pur la cote qu'avez avrez blïaud purprin;
L'esclavine avrai [joe], e vus, cest mantel hermin,
E pur [ï]ces trebuz ces chauces d'osterin;
Pur cest vostre burdun cest mien amoravin;
Pur la paulme del col cest bon brant acerin;
Pus si tendrez a Deu, palmer, vostre chemin
E j'oeirrai a la curt pur vëeir lur covin.'
'Sire,' dist li paumer, 'ki del ewe fist vin
Des biens que m'avez fait vus en rende mercin!'
A taunt s'en est turné tut dreit vers le marin.
E Horn si ad turné, cum dit le parchemin,
Tut dreit envers la cort od sun chapel feutrin[f.82b]
Sun trotun si forment, ne s'i tenist roncin.
Pres del burc s'arestut suz la selve d'un pin,
Iloc voldra vëeir de lur venir la fin.

La gent le rei Modin sunt de la nef eissuz
E vont vers la cité tuz les chemins herbuz;
Cuntre ciel flambeient lur espiez, lur escuz.
De la u fud dan Horn les ad bien coneüz,
Ne se movra d'iloc tresque seient venuz,
E a ceus qu'il voldra, si rendra ses saluz.
Les premiers lait passer, tut koi se tint e muz,
Kar coe sunt esquiërs, genz enveisez e druz;
E apres si vienent li jofne, prim barbuz,
De novel adobez, chevaliers bien vestuz;
E ceus lait si passer, ne lur est mot renduz.
Al derein vindrent gent bele, d'entrechanuz:
Od ices vint Modin – ces out il atenduz –
Kar çoe iert sis cunseilz, en ices s'est creüz.
Od eus vient Wikele, ki·s ad tuz esmeüz,
Ki tiel plait ad moü dunt il iert irascuz.
Desque Horn vit ices, bien s'est aparceüz
Ke çoe iert reis Modins, en Fenenie cremuz.
Reis Modins e Wikele [en] vienent chevalchant,
Detries lor cumpaignuns; grant jo[i]ë vont fesant,
Braz a braz a lur cols, giu e ris demenant.[f.83a]
De Rigmel parloënt, cum ele iert avenant –
Unc sa pier ne nasqui en cest siecle vivant.
Horn l'ad bien entendu, ki coruz en ot grant,
Ja lur dira un mot, ki qu'en seit coroçant:
'Seignurs,' fet il, 'bachelers, bien semblez gent bevant,
Ki a noces augez pur demener bobant;
Bien jurerez "Witegod", quant avrez beü taunt
Ke li vins vus eschaufe e seëz si jurant.
Dorrai vus un sestier si gré m'estes savant,
E si gré ne·m savez, n'en avrez taunt ne quant.'

E quant Wikele l'ot pur poi n'en est desvant;
Par maltalent qu'il ot, l'en fu si respunant –
Mes s'il le coneüst ne·l fust ja començant.
E dan Horn conut lui, qu'il l'out nurri d'enfant.
Or oëz qu'il li dist, si seëz escutant:
'Fiz a putein, malvais, lecherre surparlant,
Ne fust pur l'amur Deu e qu'estes si penant,
Ja fussez si batu, e nient d'autre vergant
Fors de vostre burdon, ke fussez ordëant.
James cuntre tiel gent ne fussez si gabant.'
'A la fei,' çoe dit Horn, 'donc mar le fui portant!
Dehé ait vostre col sior ne venez avant.
Ja savrez ki joe sui e cum joe sui ferant.'
'Wikele,' dist Modin, 'kar lessez cest seignur.[f.83b]
De tencer cuntre lui n'i avrom ja honur;
Il en avreit le meuz e nus tut le peör.
[A li piert qu'il est, las! un lecheur,]
Ki a ces noces vient pur joer od tabur,
E si est aturné de si povrë atur,
Pur çoe qu'il prenge mielz, s'il troeve doneör
Ki li dont solunc çoe ke il est joëör.
De lunc tens n'est il pas de ces dras porteör:
Veez cum ad char blanche e fresche la colur –
Il purreit par beauté estre fiz d'almaçor,
Ne·l devreit refuser fille a enpereür.
Or me dites ami, s'il vus plest, sanz iror,
Ki estes, dunt venez, u avez vus sojur.'
'Joe·l te dirai,' dist Horn, 'si es escoteör.
Jadis servi ici un home de valur.
Dirai vus mun mestier: joe fui sun pescheör.

Une rei ke joe oi – bone iert a tiel labor –
En une ewe la mis peissun prendre a un jor.
Pres sunt set anz passé ke ne fis ci retur.
Or sui ça revenuz, si·n ierc regardeör:
Si ele peissuns ad pris, ja mais n'avra m'amur
E s'iencore est sanz oec, dunc en ierc porteör.
Tiele vïe demein cum vus sui cunteör.
S'en volez plus oïr, querez autre ditor.'
'Wikele,' dit Modin, 'ci oëz grant folur.[f.84a]
Bien le saveie avant qu'il esteit gabeör:
Fous est ki pur cestui se coroce plein dor.
'Beaus amis Wikel[e], alum nostre chemin,
Si cummandom a Deu cest paumer pelerin,
Së il vient a la cort donum li de bon vin.
Ne piert pas ke il seit de lignage frarin;
Malement li avient qu'il vet si en tapin:
Ja mar me crerez mais, s'il n'est ned de bon lin.
Il ad le cors taunt gent e le vis taunt rosin,
Il n'est pas lungement alé en tiel traïn.'
'Ne me chaut,' dist Wikel[e], 'felun est e mastin.
Alum dreit cest sentier al mustier saint Maurin,
La est l'acrevesquie, u sumes tuit aclin,
E li arcevesquë est prodoem, danz Taurin.
La nus atent li reis e od lui si veisin,
La serrez espused, cum cummaundent devin,
Ki la lei Deu ont fait escrire en parchemin.'
'A la fei,' dist Modin, 'dunc le faimes issin.'
Or est Horn sul remis suz la selve del pin.
Si s'est lors deguisez suz sun chapel feutrin,
Sa veie ad aquillie par dejuste le rin
Ki vient de la cité, dunt li ruit sunt bien fin.

Il portout en sa main sun bon burdun fraisnin;
Pur sei plus deguiser teneit le chief enclin.[f.84b]
Si de rien li forfunt, escuier u meschin,
Tost lur paiëreit tiel qu'il les meteit sovin.
Tant ad erré dan Horn qu'a la porte est venu,
Mes ne·l lessent entrer kar n'i fud coneü.
Çoe si est une rien dunt il fud cummeüz
E dunt li portiers ot trestut el ke saluz,
Kar dan Horn s'aprosma cum hom k'ert irascuz;
Sus le prist bien en haut par les cheveus menuz
E a sei le sacha cum cil k'iert de vertuz.
Il l'enpeinst e retraist, ke treis cops out feruz;
S'il referist le quart a tuz dis fust perduz.
Suz le punt le jetad enz es parfunz paluz,
Pus entra a bandun; si s'est [si] absconduz
Enz en la grant presse qu'il n'est aparceüz.
Unkes pus icel jor n'en fud nul plai tenuz
Fors itaunt qu'al porter sunt si ami coruz
Pur lui traire del tai qu'il n'i fust envoluz.
Asez fud demandé, ki c'eiert, qu'est devenuz.
Mes ne·l ont coneü, pur çoe se sunt teüz.
Quant la messe ont oïe al muster principal
E li servises fait e haut e festival
Cum tut dreit d'espuser cele fille real,
A la cort sunt venu cil baron natural.
Al manger sunt asiz: servent cil seneschal[f.85a]
D'esquiëles d'argent, nun en autre metal.
Buteilliers ont hanaps e d[e] or e d'orkal,
Ki mut sunt bien ovrez de pierre[s] e d'easmal,

Il portent les pimenz, les vins clers cum cristal.
Li servises est granz; bien semble enperïal:
Onc hom ne vit plus bel avant a nul jornal.
Li aumoniers lo rei aveit pris cummunal
Des povres al manger; autrement fust mal.
Horn i fut pris od eus, mes n'i out paringal.
Dedesuz sun chapel sun vis tint cuntreval
Qu'il ne fust coneü de home del ostal.
Dreit al chief dë un banc si ot pris sun estal;
Par mi tut lur buter onc ne lor vout faire al.
De cel liu u il sist pot il bien esgarder
Tut lur cuntenement ke il funt al manger,
Cum servent seneschal de servise plener,
E cum vins e clarez portent cil buteiller,
Ki·s funt de totes parz envoisier e juer,
Fors la bele Rigmel, ki mut par pout penser,
Que nuls par nul dedut ne la pot cunforter.
Asez li feseit l'en harper e viëler
Mes n'i poeit sis quoers en nul sen deliter,
Tant li pesout de Horn qu'el li deveit trichier;
Mes ele n'en poeit mes e meins fist a blasmer:[f.85b]
Force feseit li reis par malvais cunseiller.
Quant asez ont mangié les tables funt oster
E si ont cil lavé qui se voelent laver.
Or si voldront manger serjant e escuier,
Mes le reis entretant deit servise trover,
Si cum costume esteit, pur le vin aporter:
Ke firent si anceisor, çoe ne veut deveër,
Ainz comande a Rigmel kë ele i deint aler.
E la bele ne pout sun comant trespasser.

Costume iert a idonc en icele cuntréé
Ke quant aveneit si ke dame iert espuséé,
Si ele pucele fust, k'el ne fust essaiéé,
Ke del beivre servist tut itaunt de fiéé
Cum li seneschal mangast od cel'autre mesnéé.
E quant oüst çoe fait, apres sa reposéé,
Armes deveit porter cil, a qui fust donéé,
Par defors la cité, u en champ u en préé.
E quant çoe costume iert, Rigmel pas ne·l devéé,
Ainz est de meintenant en ses chambres entréé,
E s'est mut noblement ilokes aturnéé
E pus tost s'en revient en la sale pavéé.
Trente puceles ot od lui en la rengéé;
N'i ot cele ne fust tote desafubléé:
Filles sunt a barons, chescune iert enseignéé.[f.86a]
En la buteillerie est Rigmel pus entréé,
Un corn prist de bugle, dunt la liste iert gemméé,
Ki entur la buche demi pié esteit léé,
Si iert d'or affrican merveilles bien ovréé.
De piment l'ad empli – beivre est ki bien agréé –
A sun dru le porta, cum iert la costuméé;
Les autres ensement od vessele doréé
Serveient tut entur la sale encortinéé.
Quatre turs ont ja fait, ke n'i funt arestéé,
Si que vint al quint ke Horn l'ad vers li sachéé
Al trespas qu'ele fist, par la maunce orfreséé,
Pus li ad en riant tiel parole mustréé:
'Bele, mar vus fist Deus de [si] fines beautez,
Quant lui ne nul des soens un point ne[n] honurez.
Tute jor devant nus a ces riches alez

E a nus sulement nule chose n'offrez:
Si m'aït ki vus fist mut grant tort en avez.
Les biens k'en vus ad fait mal les ad enpleiez,
Quant pur li as soens [ci], si le guerredonez.
Vostre los encreistreit, si vus nus servisez,
Treis itaunt qu'il ne fra des bien aparaillez,
Kar cil ki vus furma aime les povertez:
Pur povres vint al mund e povre i fu asez.
Pur çoe laissez or mais [servir] ces hauz barnez,[f.86b]
Kar çoe dient letrez, Deu n'aime richetez:
Ainz sereit un chamail en l'oil d'agoille entrez
Ke n'estreit riches hom la sus el ciel levez,
Kar maint pur lur aveir ont Deu tut obliëz.
Pur çoe servez a ces ki mal sunt cunreëz.
Guerredon vus rendra ki tut vus ad donez.'
'Amis,' çoe dit Rigmel, 'gentement sermonez,
Ne direit mieuz sermun evesque ne abbez.
Or le frai dunc issi cum vus me somonez.'
Dunc returna, si prist un vessel k'iert dorez,
De l'oevre Salomun, ki iert d'antiquitez –
Hanap aveit esté grant tens a ses avoez.
Quant l'ot empli de vin, si li fud aportez
E il le mist avant, ne fud par lui gustez.
Si el s'e[n] merveilla, ne vus esmerveille[z].
Ele prist le hanap si·l ralad raporter,
Mes il onc n'en gusta ne ne·l deigna bailler.
Forment s'en merveille, si ne sout ke penser;
Mut ententivement le cummence aviser.
El vit la char blanche e le visage cler,
Bien parut qu'il nen ot lung tens esté paumer
Ne qu'il hom ne semblot ki menast tiel mester;
Mes ne·l osad del tut, cum ele asma, noter.

Ne purquant si li dit: 'Or me dites, bea[u] chier,[f.87a]
Quant beivre ne volez, ke deit le demander?
Dous feiz l'ai aporté, n'en vousistes guster:
Al semblant que joe vei le corage avez fier.'
Dunc respundi si Horn – ne se pout plus celer –
'Bele, sacez de fi, joe fui ja costumier
Ke plus riches vesseaus me seut hom aporter.
Mes "corn" apelent "horn" li engleis latimier,
Si vus pur sue amur, ki si se fait nomer,
Icel corn plein de vin me vollez bailler,
Ke vus vi des orainz a vostre ami doner,
D'icel beivrë od vus si serai meiteier:
Mes bien sai ke celi poëz or poi amer
Pur qui jo·l vus demand; pur çoe·l larrez ester.'
E quant Rigmel l'oït, mal se tint de pasmer,
Taunt li tocha el quoer k'out dit le reprovier.
Tiel doel out en sun quoer, pur poi ke ne pasma.
Quant revint, s'arestut e si se purpensa.
Ke il fust messager de part Horn, çoe quida:
Ke il meismes le fust entercier ne l'osa,
Ne qu'il fust taunt povre en sun quoer n'espera;
Ne purquant al semblant grant piece l'avisa
E, quant l'ot esgardé, pur s'amur suspira,
Mes n'osad demustrer çoe k'en pensé en ad,
Ainz alad pur le corn, plein de vin l'aportad.[f.87b]
Quant el vint devant lui, en la main li bailla
E il prist sun anel, suëf enz le jeta,
Memes cel ke Rigmel al partir li bailla;
Pus si but la meitié e vers lui se turna,
Rova li ke·l beüst, cum el li covenança
Pur amur iceli ke des orainz noma:

Or verreit si fust veirs qu'ele jadis l'ama.
El le prist, si en but e le corn enclina
E l'anel od le vin a sa buche hurta;
E quant el le senti, si s'en espoënta.
El l'ad pris, si·l conut taunt tost cum l'esgarda –
Bien conut que c'eiert cil que dan Horn enporta
Quant il prist le cungié e de lui s'en ala.
El li dit: 'Beaus amis, un anel ai trové
En cest corn, mes ne sai ki çaenz l'ad posé.
Si vostre est, si·l pernez, si l'aiez de bon gré,
Kar joe del retenir n'ai nule volenté.
Mestier vus poet aveir si cumme m'ad semblé.
Beneit seit oi icil a kil jo l'oi doné.
Si rien savez de lui, ne me seit or celé,
Si il vit u est mort, nomez me le regné:
Jo·l quer[r]ai u murrai, ja n'en iert trestorné.
Ja pur lui ne·l larrai ki m'ad ui espusé.
E si vus estes Horn si me seit demustré;[f.88a]
E si mais vus celez si ferez grant pechié.'
'Bele,' çoe li dist Horn, 'ne sai u cil fud ned
Dunt vus parlez vers mei e m'avez demandé.
Rien n'oï mes de lui ne de sun parenté;
Mes cel anel fud mien – ne poet estre celé –
Taunt l'amai cum oi chier ki mei l'out cummandé:
Or est tut tresalé entre nus l'amisté.
Pur [i]çoe ke l'aiez iert bien guerredoné
Li servirs qu'avez fait del bon vin estoré.
D'autres aneaus avrai, quant deu voldra, plenté.
'Joe fui ja, valleton, nurri en cest païs,
Par mun servise grant un ostur i cunquis.
Ainz ke l'oi afaitié enz en mue le mis,
Pres ad ja de set anz: bien poet estre sursis.
Or le vienc reveeir quels il seit, de quel pris,
S'il veut estre maniers u veut estre jolifs;

E s'il est si entier, cum il fud a ces dis
Quant joe turnai de ci, dunc iert mien, çoe plevis;
Od mei l'enporterai de ci qu'a mes amis.
E s'il est depecié u en coë malmis,
Ke penne ait bruséé, dunt rien li seit de pis,
Ja mes pus nen iert miens, si m'aït saint Denis.'
Quant Rigmel l'ad oï, si ad jeté un ris.
Dunc dit mut bonement: 'Del mal k'oi, or garis.[f.88b]
Amis Horn, c'estes vus! bien conois vostre vis.
Si m'aït li haut rei, ki meint en paraïs
E le mund ad furmé dunt il est poëstis,
Li ostur dont parlez, ja mar sééz pensis;
Par tut est bien gardé si cum joe vus pramis.
'Amis Horn, par mun chief, çoe estes veirement.
Si m'aït li haut reis ki fist le firmament,
U m'en irai od vus, bien sacez veirement,
U enut m'ocirai; si murrai a turment:
Autre n'avra de mei nul esjoïssement.
Or iert cum vus plara, a vus del tut me rent.'
Or ne poet faire Horn mes nul atargement
Qu'il ne conoisse veir qu'il le seit veirement:
Mes encor en frad ainz un fier essaiëment.
Or ad parlé a li tut issi faitement:
'Çoe est veir; joe sui Horn – n'en frai nul ceilement –
Ki mamastes jadis en mun premier jovent;
Mes joe ai cunversé entre mut male gent
Ki mut poi m'unt doné: n'ai cunquesté néént.
Or me sui ça venu cum tafur povrement;
Ne vus sai u mener; joe n'ai or ne argent,
Ne n'ai en tut le siecle un point de chasement.
Pur quei me siwrez dunc, itiel mesel dolent? –
E vus avez un rei od mut grant tenement.[f.89a]
A celi vus tenez, si l'amez fermement,
Bien vus poet governer e çoe mut richement;
E joe sui soffraitus: n'ai fors çoe qu'al col me pent,
Ne vus ai dont covrir, neïs un garnement.
Ki suëf est nurri poet soffrir malement
Issi grant poverte cum joe chaitif atent.
'Par Deu, chiers amis duz, poi savez mun talent.
Itiel cum vus soffrez, sofferrai bonement,
U ja mais ne verrai nul autre ajornement.
Il n'ad si riche rei de ci k'en orient,
Pur qui vus guerpissë od tiel aturnement.'
Or siet Horn bien de fi e tut certainement
Ke Rigmel est leal e ke rien ne li ment,
E qu'ad enterin quoer e tut sanz fausement.
'Bele,' çoe li dist Horn, 'or laissum le parler:
Vééz la Wikele, ne fin[e] d'aguaiter;
Des pieç'ad nus ad veu bien ici cunseiller.
Il nus ad mut noté, kar il est pautonier,
Bien quide ke de Horn seië un messager:
Or irrad ja al rei e pur nus encuser.
Bien tost prendre me frad, se ci me poet truver;
Mes a Deu vus comand, n'i pus plus arester:
En l'ester perdrïez, prou avrez en l'aler,
Kar joe ai treis cent nefs la aval a la mer[f.89b]
U enz vindrent od mei meint hardi chevaler.
Çoe ke vinc povrement fis pur vus essaier.
Or vus troef a lëale: Deus en pusse loer!
Si vus di veirement ke ne vus vuil lesser.
Mes dites a Modin qu'il aut la bohorder,
Si cum li aunceisor furent ja costumier;
Si vendrai, si joe pus, al deduit pur eider,
E si joe la vus trof bien vus quid deraisnier,
E tost le comparreit, tiel en purreit grocier.
Or le faites issi; ja purrai trop targier.'
'Sire, a vostre pleisir! Deu vus dont espleiter!'
De la presse se mist Horn, li proz, aïtant.
Pur çoe que pareit povre n'est nul aparcevant:
Richë hom ne tient pla[i] quant veit povre passant,
Pur çoe n'est plai tenu quel part vait, tant ne quant.
Mes quant ist de la cort si s'en turnë errant –
Ne s'i tenist roncin ne somer en corant.
A ses nefs est venu tut halegre e joaunt
E as soens ad cunté cum li fud pus estant,
E qu'asez ad parlé od Rigmel, la vaillant,
Par çoe que il changa ses dras si al penant.
Sachiez bien ke li soen sunt joius e gabant
E si dient entr'eus: 'Ne fud mes si vaillant.
U sereit il trové ki çoe fust cummençant?'[f.90a]
'Seignors,' çoe lur dit Horn, 'or me seëz aidant,
Kar il nus avendra un auendra un'aventure grant,
Ke cil de la cité istront fors buhurdaunt,
U es champs u es prez erent armes portant.
La si vendra Rigmel, m'amie al beau semblant.
Dunc sui mat e coard si ne[s] sui chalengant.
Pur çoe voil ke seüm garni e cumbatant
Ke nus pussum od eus la cité estre entraunt.'
'Par Deu,' çoe dient tuit, 'cist fet est bien seaunt.
Fel i seit e coard ki espairne sun brant,
N'en chauf n'en chevelu ke bien ne seit ferant!'
Des idonc ki ainz pot se vet apareillant.
Entritant ke dan Horn fud as nefs repairez
E il out del bosoing sa gent amonestez,
Fud Modin de Rigmel issi aresunez:
'Sirë, ore ai servi; dreiz est que vus augez,
– Cum fud des aunceisors meint jor acostumez –
La defors la cité: armes i porterez,
Si verrai del [de]duit, cum serrez alosez.'
'Par ma fei,' dist Modin, 'çoe ne vus iert veëz.'
'Alez,' fait il, 'seignurs, si vus apareillez
E trestuz mes aturns çaenz si m'envééz.
Joe istrai la defors; bele, vus me sivrez,
Kar joe vuil ke de vus seië d'armes loez.'[f.90b]
'Sire,' çoe dit Rigmel, 'si iert cum cummaundez.
Joe irrai bonement veëir mes amistez.'
Pur autre le diseit qu'ele amot plus asez.
Tresqu'en la chambre vint; Haderos fud mandez.
Quant il vint tresqu'a li dit li fud e mustrez:
'Beaus amis, Haderof, od mei vus en irrez,
La defors la cité ove vus me merrez.
Tiel vus i mustrerai dunt mut vus joïrez;
Pus ke Horn s'en alad ne fustes mes si lez.
Tiel i purrez veëir ke autaunt amerez
Cum vus amastes Horn, quant fustes desevrez.'
'Bele,' dit Haderof, 'que deit que me gabez?
Çoe n'est home del mund ki encore seit nez
Si ne fust meisme Horn e il fust ja trovez.
'Bele Rigmel, pur Deu, u est la leauté
Ke joe quidoe en vus? mut est tost oblié
Horn, li proz, pur autre ki ne vaut la meité.
Mez amez le procein – del lointein est alé –
Ke ne faites celui ki taunt vus ad amé:
Ke taunt fud atendu trop lung vus ad semblé.
Feme ne crerai mes en trestut mun ééd:
Fous est ki nule creit, taunt sovent est prové.
Ki quidast çoe de vus? ja sui joe pres desvé.
Ki joe taunt puisse amer u sereit il trové?[f.91a]
Çoe n'estreit pas Modins, pur doner sun regné.
Ja de rien ne l'amerai; par mei n'iert esgardé
De ci qu'eoië de Horn, u il seit, l'alosé;
Ne par mei n'iert destrier de ci la chevauché;
Ne nul bel cheval n'ai; nul ne me fu doné
Pus ke mis sire Horn out le païs voidié.'
'Or dirrez,' dist Rigmel, 'tut vostre volenté,
Quant que onc vus plarra: mes n'iert pas verité.
Issi m'aït li reis, ki siet en maësté,
Ki ciel e terre e mer ad en sa poësté,
K'eonkes home n'amai fors sul Horn, l'onuré.
Or ne·l celerai mes. Sacez en leauté,
Joe ai parlé a Horn ui cest jor, a plenté;
Si venez al deduit il vus iert ja mustré.'
'Reis perre! Jesu Crist! est veir ke oï ai?
Pur Deu, bele Rigmel, a grant tort vus blasmai.
Si vus veir me dites, a vus m'acorderai,
E le bel e le bon Blanchart chevaucherai,
Ke me donad dan Horn: encore gardé l'ai,
E pur l'amur de lui le gard e garderai.
Vus le nurristes ja, bele, tresbien le sai,
Si·l donastes Herland: bien savom pur quel plai.
Or ne vus pus faillir; si·l faz, si serad lai.
Sur li vouldrai munter, si vus adestrerai:[f.91b]
Çoe ke m'avez pramis, si deu plest, i verrai.
Si vei qu'il eit busoig, ove lui i serrai
E pur la sue amur chevalier i ferrai:
S'il li est enemi tost le corocerai.
E, ke seient od lui, tuz les noz somundrai
E tuz prest e garniz d'armes les eiserai,
Fors a Wikel[e], le fel, tut sul le celerai,
Kar tut basti cest pled: si pus, jo·l vengerai,
Ke le chief del culvert od mun brant trencherai.'
'Venez tost,' dist Rigmel, ja le vus mustrerai.'
Entretaunt ke Rigmel s'est fet[ë] acesmer
E sur sun palefrei l'orent fait[e] munter,
Est venu Haderof chevauchant sun destrier
Ki le peil aveit blanc cumme neif sur gravier.
Mut iert bien acesmé e de fer e d'acier.
Fors sis sires dan Horn n'i ot tiel chevalier:
Bien semble bon vassal pur sun seignur aider
E en qui se poüst bien en bosoing fier.
Wikel' iert ainz venu, si la vout adestrier;
Quant le vit Haderof pur poi ne dut desver.
Pus li dit: 'Mal glotun, ja la larrez ester.
N'avez pas deservi ke la deiiez mener.
Si tost ne la lessez, si m'aït saint Richier,
D'icest brand que ai ceint vus frai le chief voler.[f.92a]
Unc n'amai a nul foer felun ne losenger:
Pur çoe que sai ke l'estes si ne vus pus amer.'
E quant Wikel l'oït, n'i osad arester,
Ainz fuï cum chevroel quant ad veü l'archier.
Donc la prist Haderof par la resne d'or mier,
Al deduit la mena pur le geu esgarder.
Mes ele vint el vëeir, ke mut aveit plus chier.
De ices savez bien, cum se sunt cuntenuz;
Or si orez de Horn cum li est avenuz.
Il iert ja de ses nefs mut vassalment eissuz,
Si veneit chevalchant od vint milë escuz –
N'i out un chevalier ke ne fust coneüz –
Si chevalchent destriers sanz comë e krenuz;
Il ont ceint les durs branz e espiez esmoluz,
Haubers [ont] blancs e forz e bons heames aguz.
Süef vont chevauchant suz ces arbres foilluz;
Koiëment se tienent, ke ne seient veüz.
De la cité mut pres tut le bois sunt venuz.
A l'issuë d'un bruil la se sunt arestuz
Si ke nuls d'aus n'i fu ne konu n'aparceuz.
Horn lor ad cummandé ke nul ne seit meüz
De si ke sun demeine corn lur seit bien coneuz;
S'il les veïssent tuz, tost serreient enbatuz
En la cité tut dreit, si serreiënt toluz:[f.92b]
Sun afaire serreit par itaunt deperduz.
Quant çoe out comandé, od sul dis est eissuz;
Vers le turnei s'en vet galopant les herbuz:
Mut i vont fierement cumme gent irascuz.
Chascun choisi le soen, apres se sunt feruz
Qu'a cel cop premerein en ont dis abatuz.
Li uns d'els fud Modin ke Horn ot cunseüz,
Ke sis heaumes lusanz soillé fud del paluz.
Le cop ke Horn feri ad Rigmel bien vëu,
Pus dit a Haderof: 'Çoe est Horn, li mien dru.
Or li alez aider si volez [sun] salu,
Kar veez cum grant gent sunt encuntre li venu:
Ja rescorrunt Modun ke il ad abatu.
Alez, si·l socorez; mustrez vostre vertu.
Las! trop ad poi gent, trop iert tart socuru.'
A taunt sonad sun corn li ber Horn, li cremuz,
Ki des soens fud malt tost e oïd e conuz:
Lors saillent chevalier, guerpissent le foillu.
Quant cil de la cité se sunt aparceü,
Or saciez bien de fi, nen iert mie atendu,
Kar mut crement l'aguait ki del bois est eissu.
Haderof od les soens en aïe lur fud,
Bien i ad conu Horn al gripun del escu;
Pur çoe vint tost a lui, si li rendi salu.
E cil de la cité se sunt enz enbatu[f.93a]
E dan Modin, le rei, ont lessé retenu:
Ne crei ke seit hui mais par eus bien socoru.
Mes ainz k'eil entrassent perdi meint sun escu
Ki li fud leidement cum en fuiant tolu.
Icil ki pout s'en fuit, mes Rigmel ne fuit mie:
Haderof vint a lui, ki mut tost l'ad saisie
E a Horn la livra, kar ele esteit s'amie,
E dan Horn la reçut e forment l'ad joïe.
Pus si ont pris Modin, ki reis est de Fenie,
E il l'ad cummandé a tel ki bien le guie.
Pus si vait chevauchant a la cité antive;
Si la vet asëeir od bele gent garnie;
Ja n'en turnera mais – çoe ad sa fei plevie –
Tresque prise l'avra e qu'il l'eit en baillie.
Cent mil'homes ad bien od lui en cumpaignie,
Qu'apres lui sunt venuz, de gent fiere e hardie.
Bien se deit esmaier ki veit tiel baronie
E vers eus seit forfait d'aucune felunie.
Mes pus ke reis Hunlaf la novele ad oïe
Ke çoe iert sire Horn, a ki tensa sa vie,
Dunc sout bien qu'il ot fait d[e] içoe grant folie
Ke de lui e Rigmel fist unkes departie:
S'il fere le poeit or en feist repentie,
Mes ne crerra nuli ki vers li ait envie.
Mes Horn ad devers sei sa fillë eschiwie,
E le rei dan Modin ad en s'avouërie –
Si vers lui tient estrif si iert grant lecherie:
Le plus bel ad vers sei e la terre seisie
E si ad le dreit eir u il tresbien se fie.
Un evesque ad pur çoe e un abbé mandé
Ki erent meintenant a dan Horn enveié,
Ainz qu'il ait sun païs ne malmis ne gasté,
Qu'il s'acord ove lui e entre en la cité,
Kar il ensiwra mes tute sa volenté,
Mes qu'icel maltalent li seit tut pardoné
Qu'il par encusement fud de lui esloigné.
Or si prenge Rigmel, si seit son avoé;
N'ierent mes departi en trestut lor ééd.
Entre lui e Modin ad trop pres parenté;
Il les ferad partir: meintenant iert juré.
Pus face de Modin ke lui vendra a gré
Si cum de sun parent, qu'il n'i seit malmené,
Ainz seit sis liges hom e sis feeilz juré.
Ja nen iert räançon autre par lui nomé.
Vont s'en li messager cum vus ai acunté
E il l'unt dit a Horn e il l'ad tut graé.
Tut ad granté dan Horn, si cum nus le cuntum,
E bien sunt acordé entre lui e Modun.
La cité sunt entré dan Horn e tut li sun:[f.94a]
Mut sunt bien receü de Hunlaf, le baron.
Danz Herland fud mandé a cel'asembleison
E sun mester receut, si l'ot tut a bandun.
Unc del soen n'i perdi vaillant un esperon
Que il poüst mustrer dont oüst perdeisun:
Tut li rendi Hunlaf par sa guarantisun.
E dan Wikel' en out en apres guerredun,
Ki bien le dut aveir cum traïtre felun.
Pus si vont al muster pur prendre beneiçon
De Rigmel espuser od la gente façon,
Kar de Modun fud fait e de lui parteisun.
Quant li servises fud tut feni par raisun,
La vint Wikel[e], li fel, enbronc en chaperon;
Unc mot n'en sout dan Horn si·l seisist al talun
E devant les barons li fist tiel oreisun:
Qu'il ait merci de lui, s'il vers lui fud bricon;
E si mais li forfait si·n prenge vengeisun
Issi cum il devra de traïtor felun.
Pur le preier de tuz danz Horn li fet pardon
Par itiel covenant cum fist devisiön.
Pus en sunt tuit alé a la real mesun:
Seneschaus on[t] truvé ki·n funt receveison.
Li plus povre ad vestu vair u gris peliçon
U bliaut de samit u de bon ciclatun[f.94b]
Estreit lacié a laz dunt d'or sunt li butun.
Cil baron natural asis sunt al manger:
Li servise fud grant, si servent riche per;
Par trestut oëlment sunt li mes tut plenier,
Par tut metent bons vins cil noble buteiller,
Ki sunt e clers e forz, ki·s ad fait enveisier.
Grant joië meine Horn vers sa bele muillier;
Autretel fait Rigmel, od le visage cler;
E li reis dan Hunlaf mut se poet leëscier
Quant il taunt bien ad fait sa fille mariër.
Quant asez ont mangé ces tables funt oster;
Lors se lieve en estant Horn, li pruz e li bier;
Od sa main fist escut kar od eus veut parler.
Il se tindrent [tut] koi, n'i osent mot suner,
Kar il le dotent tuit, taunt le sievent a fier:
Quant il est corocié nul ne l'ose aprimer
E quant il s'esjoïst chescun i poet joer.
Ja orrez que il dist, si·l volez escoter;
Des ore orrez mut bien, ke trop fait a preisier,
Cum dan Horn veut aller pur sun pere venger.
Or ad si cummencié, sun quoer vudra mustrer:
'Sire rei, dan Hunlaf, al prim cummencement
Del seignur soverain aiez merciëment
Des biens que m'avez fait e del norrissement
