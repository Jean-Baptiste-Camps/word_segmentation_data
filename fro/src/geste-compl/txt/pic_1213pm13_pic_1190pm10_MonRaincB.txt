
                  
            Or est dolans Rainuars et marris por sa moillier la gentil Aelis, de
            son enfant, ki de Turs est ravis. « Hé, las! » dist il, « com or sui
            malbaillis! Ne tenrai mais castel ne plaseïs! Or aït Diex Guillaume
            le marchis, ke je m' en vois en estranges paiis. Moines serai ains
            ke past li tirs dis; servirai Dieu, car talens m' en est pris. Ce
            poise moi ke tant home ai ocis, freres, cosins, et parens, et amis.
            Qel ke i fuissent, si les ot Diex furnis. Or aït Diex Guiborc od le
            cler vis et reconfort Guillaume le marcis; ne vestirai jamais ne
            vair ne gris. » A tant s' en torne Rainuars l' Arabis; de
            Porpaillart s' en ist par un postis; onqes nel sot Guillaume li
            marchis. Un tinel porte ki est grans et furnis; broches d' acier
            avoit ens el cief mis. Corant s' en vint contremont un larris;
            desous un mont ataint un moine gris;
          
            de Brie estoit, dont il estoit partis. Et Rainuars l' escrië a haus
            cris : « Car me dounés ces dras c' avés vestis! Je vos dourai cest
            blïaut de samis. Moines biaus sire, por le cors saint Denis, faites
            ce ke vos prie. » Li moines ot Renouart ki li crie; tel paor ot, tos
            li sans li formie. Point le ceval ki ne s' atarga mie; il vausist
            estre a Bride l' abeïe. Et Rainouars fierement li escrie : « Estés,
            vasal! Vos faites grant folie! Car me donés cele gone polie, cel
            caperon ki sor vo cief norcie. Je vos donrai ceste cote entaillie et
            cest blïaut de soie d' Aumarie; si serai moines a Bride l' abeïe.
            Donés ça tost! Nel m' escondites mie! Je vous donroie tel cop desous
            l' oïe, forte ert la cars se li os n' en esmie! » Li moines l' ot,
            si ne set ke il die; tel paor a k' il ne li respont mie; en fuies
            torne toute une praërie; et Rainuars le sieut par eramie. Se il l'
            ataint, molt est corte sa vie; anqui morra li moines a haschie, se
            Diex ne li aiüe.
          
            Vait s' ent li moines a coite d' esperon; il volsist estre as puis
            de Besençon, car Renouars le sieut de grant randon. D' eures en
            autre palmoie le baston; forment en jure le cors saint Simeon que se
            li moines ne l' atent a bandon, il le sievra anchois dusc' a Dignon.
            Pus l' ocira a grant destruction; puis vestira, ce dist, lou
            chaperon. Si enterra en la rendation; servira Dieu, ce dist, comme
            preudom, et sa mere Marie. Vait s' ent li moines a grant esperonee,
            et Rainuars le sieut de randonee. Tant l' a sievi par puis et par
            valee, ke il l' ataint par deseure une pree dejoste Bride, en une
            grant valee; si l' abati od sa perce quarree. Puis li toli sa cote
            k' estoit lee, le caperon, le pelice paree; si l' ot molt tost
            Rainuars endosee. Puis li vesti sa cote k' ert couee,
          
            sel fait monter sans nule demoree; vers Bride s' en retorne. Quant
            Rainuars ot les noirs dras vestus, bien samble moine dou cloistre
            soit issus; mais tant par fu et quarrés et corsus, n' est hom, sil
            voit, ki n' en soit esperdus. Et ciex s' en torne, ki molt fu
            irascus; tant a coru kë a Bride est venus. Dont s' escrïa, si est
            levés li hus; dist l' un a l' autre : « Cis paiis est perdus! Li
            provos soit honis et confondus, ki doit garder les pors et les
            treüs. Issons la fors! N' i soit plus plais tenus! Si soit ciex
            pris, honis et confondus, ki au moine a ses garnimens tolus; il est
            drois c' on li face. » Grans fu la noise, et li cris est levés. Li
            moines vient poignant tos abrivés; a vois escrie : « Signeur, de chi
            tornés! Uns grans deables, hideus comme maufés, mes dras toli que jo
            eu endossés. Ne sai s' il est ou sos ou malsenés,
          
            mais cest blïaut, ki est engeronés, me fist vestir contre mes
            volentés. La defors siet dejoste ces fossés! » Cele parole ot li
            maire Ysorés : « Signer borgois, » dist il, « et k' arestés? Alés as
            armes, et si vos adoubés! Pris soit li leres et bien encaïnés, comme
            reuberes ocis et afolés! » Et cil respondent : « Si com vos
            commandés. » Au grant befroi fu li apiaus sonés; il s' en isirent
            quant cascuns fu armés. Anqui sera Rainuars revidés, car on le
            vaurra pendre. Grans fu la noise et fors la taborie : li borgois s'
            arment, la banscloqe est bondie; la veïsiés mainte lance enpoignie,
            et mainte broigne, ki luist et reflanbie. Il issent fors, s' ont la
            noise esforcie. Rainuart voient en une praërie, le froc ou dos et la
            gone deugie. Deables semble, ne le mescreés mie. Quant il oï la
            noise et la bondie et voit la gent de leur armes garnie, il se leva,
            s' a la perce haucie. Corant leur vient parmi une cauchie; cuida ce
            fust bataille ou aatie k' il eussent pris entr' aus par esredie. Il
            tint sa perce, contremont le paumie;
          
            et cil li crient a haute vois serie : « Fil a putain, vostre mors
            est jugie! Pendus serés au pui de Satelie au grant gibet ki vers le
            ciel ondie. Mar i avés robee l' abeïe ne le saintisme moine. » Quant
            Rainuars voit cele gent venir ki le menacent, le sens quide marir;
            tient son tinel, si les vait envaïr; fait ces escus et ces lances
            croissir. Qui il ataint, nel puet arme garir ne le couvient l' ame
            dou cors issir. Ki dont veïst ces borgois esmaïr et traire arire et
            Rainuart guencir! Vuelent ou non, se metent a fuïr; et Rainuars les
            sieut de grant aïr. « Gloton, » dist il, « ja n' i porrés garir;
            tous vous ferai de male mort morir! Quidés me vos, male gent,
            desconfir? J' ai tant paien fait a sa fin venir. » A ces paroles les
            recort envaïr, et cil s' en fuient � paor ont de morir � en lor
            maisons por leur vies garir. Toutes ces rues veïsiés desenplir;
          
            tos les a fait Rainuars departir. Lors s' en retorne, si s' est alés
            seïr a une crois a voute. A une crois qui fu de marbre bis s' est
            Rainuars sor les degrés assis, le froc vestu, s' ot enbroncié le
            vis. N' i a celui ne fust tous esmaris; dist l' un a l' autre : «
            Dont vient cis anemis? Dïable samble, tant est gros et furnis. Com
            li siet ore cis fros et cis samis! De quel dïable nos est or cis
            saillis? C' est uns gaians del regne as Arabis. » Dist uns bourgois,
            qui ot a non Tierris : « C' est Rainuars au tinel, li marcis. Bien
            le connois et au cors et au vis, et as cheveus, qu' il a noirs et
            petis. Mal soit de l' eure que cis plais fu bastis! J' amaisse mieus
            cis moine fust rostis qu' il fust de nous cha dedens esvaïs. Dex l'
            amera qui s' estordera vis! » Mout forment s' esbahirent. Li
            bourgois furent dolent et esmari pour Rainuart, qu' il orent
            assalli; es fors maisons en sont li plus foï.
          
            Et Rainuars a son oire acoilli; de l' abeïe a le clocier coisi; les
            murs entor en sont haut et massi. Vint a la porte, si cria a haut
            cri : « Ouevre la porte! Ne me fai ester chi! Ja sui jou moine, s'
            en ai les dras vesti; ne me faut que courone. » Dist Rainuars : «
            Portier, la porte ouvrés. Jo ai les dras, moine serai rieulés; saint
            Julïen sera mes avoués, et jou serai ses moines couronés; servirai
            Dieu, ensi est mes pensés. » Dist li portier : « Vassal, n' i
            enterrés. Bien samblés fol, se vos estïés rés. Alés a Dieu, car li
            pains est donés. » Rainuars l' ot, si s' en est vergondés; de loing
            s' enpaint, si est a l' uis hurtés del bout devant de son fust qu'
            est quarrés : les huis a frais et les gons desserrés; li postis
            chiet quant il fu desbarrés, li portiers fu desous acouvetés, et
            Rainuars s' en est outre passés. Dist au portier : « Amis, ci m'
            atendés tant que jou soie de l' encloistre tornés. S' il vos anoie,
            sour costé vos tornés. » A icest mot s' en torne.
          
            Quant Rainuars ot le portier ocis, l' encloistre voit; cele part est
            guencis. Tous li covens ert al mangier assis, et Rainuars est en l'
            encloistre mis. Tient son baston, si vient tous ademis. En la caiere
            seoit l' abes Henris; de biaus mengiers devoit estre servis. Et
            Rainuars, qui samble malfaitis, par un guicet s' est el renfroitoir
            mis. Voi le li abes, si fu tous esmaris, et li covens fu si
            espoueris que cascuns est de la table sallis. « Nomeni Dame! » dist
            li abes Henris, « li vif dïables s' est o nous chïens mis! » En
            fuies tourne trestos li plus hardis; de cambre en cambre fuient
            desos ces lis; li autre mucent desous ces covertis. L' abes meïsmes
            est sous un huis quatis. Et Rainuars ne s' est mie esbahis, ne les a
            gaires caciés ne poursievis. Voit le mangier, s' est a la table mis;
            tant en menjue, gros est comme roncis. Dist Rainuars : « De Dieu
            soit beneïs qui cest mengier a hui a table mis. Desque j' essi de la
            court Loëys, ne fui jou mais de mengier si assis comme j' ai esté
            ore. »
          
            Quant Rainuars ot beü a plenté et ot mengié le mangier dant abé,
            prent son tinel, n' i a plus demoré; cherke les angles environ de
            tous lés, mais il n' i trueve ne moine ne abé, car tout estoient
            muchié et trestorné. Et Rainuars a tant quis et alé, vient au
            moustier, s' a partout regardé, mais n' i trova home de mere né.
            Amont esgarde et si a tant visé qu' il a veü un crucefis doré; par
            grant maistrie l' ot on fait et ovré. Rainuars l' a perchut et
            ravisé; mervilla soit, si l' a araisoné : « Di va, » fait il, « qui
            t' a si haut levé? Descent cha jus tant qu' aie a toi parlé. Ou sont
            cil moine, quant n' en ai nul trové? Venés aval tant qu' aie a vous
            parlé; a aus me rent par bone volenté. Servirai Nostre Sire. » Dist
            Rainuars : « Vassal qui est lassus, n' aies poour, descent a moi cha
            jus, et si me di � se t' ame ait ja salus �
          
            ou est li couvens, quë est il devenus? Si te dirai pour coi sui ci
            venus : Rainuars sui, un caitif durfeüs; tant Sarrasin ai mors et
            confondus, se Dex nel fait, que tos serai perdus. Rendre me voel, ne
            sai qu' en die plus. Servirai Dieu qui maint tot haut lasus, car j'
            ai les dras et si les ai vestus; il ne me faut que rere. » Dist
            Rainuars : « Vassal, a moi parlés. Que fais tu la, qui es si haut
            montés? Descent cha jus, ne soies effraés. U' st li covens et li
            abes alés? » Ensi disoit Rainuars li dervés. Une lieuee est illuec
            arestés : « Vassal ,» dist il, « a moi ne parlerés; or m' en irai et
            chïens remanrés. Tu me regardes ausi com uns dervés; as vis dïables
            soies tu commandés! » A tant s' en ist, en l' encloistre est tornés.
            Rainuars s' est .IIII. fois regardés; grant poür a del crucefis
            dorés. Sour un letrin est Rainuars montés; tant a les moines huciés
            et apelés que tout revienent; n' en i a nul remés. Et Rainuars les a
            araisonés : « Segnor, » dist il, « or ne vos effraés.
          
            Jou sui venus, dolans et esgarés : mout ai eü honors et ricetés, si
            oi moullier � plus bele ne verrés � dame Aielis, dont mout estoie
            amés; ele estoit niece dant Guillaume au cort nés; un fil en oi,
            mais il me fut enblés. Encor en sui dolans et trespensés; jamais mes
            cuers n' en iert liés n' asasés. Moines voel estre, beneïs et
            sacrés; sains Julïens sera mes avoués. Recevés moi, baron, se vos
            volés. Se tost nel faites et vous me refusés, li plus hardis sera si
            mal menés, de cest tinel, que vous ici veés, li briserai les flans
            et les costés. » Et chil respondent : « Ja mar en parlerés, que nous
            ferons totes vos volentés. » Adont li ont les noirs dras aportés, si
            l' ont vestu et le chief en som rés. « Amis, » dist l' abes, « un
            petit m' entendés : chïens vos estes et rendus et donés. Or soiés
            sages et bien amesurés, si servés Dieu de bone volenté; en la
            semaine .IIII. fois junerés; aprés vo char la haire vestirés; ne
            jamais, frere, de char ne mangerés. » Dist Rainuars : « Dans abes,
            vos mentés! Par cel Segneur, qui en crois fu penés, j' en mangerai �
            ja mar en parlerés � de cras bacons et des oisiaus pevrés; si
            chanterai et sovent et assés, et cherkerai les plains et les regnés.
          
            Se Sarrasins i trovoie arivés, ne lor lairoie vaillant .II. oés
            pelés. » « Sire, » dist l' abes, « se vous plaist, non ferés. N'
            avons pas terre, chastiaus, ne iretés dont teus despens puist estre
            demenés; tost avriens but calisses et autés, crois et reliques, et
            crucefis dorés. » Dist Rainuars : « Or ne vos dementés. » Lors se
            departent; é les vous desevrés. A mïenuit est li couvens levés;
            sonent matines, si ont les cans levés. Rainuars est el dortoir
            esfraés; il saut en piés, ne s' i est arestés : « Ha las! » dist il,
            « trop me sui oublïés! De Damedieu, qui fist ciel et clartés, soit
            li couvens honis et vergondés : si par sui ore belement apelés! »
            Dont vest son froc, a tant s' en est tornés; droit au moustier s' en
            est aceminés. Ja fust laiens Rainuars tost entrés quant li souvint
            del crucefis dorés; quant l' aperchoit, si est tost retornés; il n'
            i entrast pour .M. mars d' or pesés. Lors fu dolans et maris et
            troblés, quant il n' est au service. La nuis fu bele, pres est de l'
            ajorner, cantent li moine et hautement et cler.
          
            Rainuars l' ot, le sens quide derver : « Ha, las! » dist il, « com
            or puis foursener : jou deüsse ore ces cans amont lever, et or n' i
            puis ne venir ne aler pour chel bon home qui siet lés ce piler. Mais
            par cel Dieu que jou doi aorer, jou canterai � cui qu' en doie peser
            � si hautement, bien le puis afïer, que jou ferai le moustier
            resoner. Mais d' une cose me puis mout aïrer : onques n' apris
            encore a orghener. Jou ne sarai, jou quit, bien acorder. Or voist la
            cose comment que puist aler. » Adont quida Rainuars bien canter;
            adont a pris durement a crïer tout ensement com il soloit hüer en la
            bataille en Alissans sor mer. Une loee en puet li sons aler; le
            grant moustier fait bondir et soner. Li couvens l' ot, ne le puet
            endurer; mout belement le prisent a coser : « Rainuart frere,
            laissiés cel cant ester; le Dieu service ne devés destorber, mais
            alés vous el dortoir reposer. » Dist Rainuars : « Bien le voel
            creanter; mais mout me puis honir et vergonder s' ensi m' estuet chi
            dedens sejorner et longement seïr et reposer. Faites moi tost mon
            tinel aporter, et un hauberc, et un vert elme cler,
          
            que jou me voel maintenant adouber; s' irai la terre et le païs
            garder, et le rivage et le port a tenser. Se Sarrasins i pooie
            atraper, tous les feroie morir et devïer. Le grant avoir en feroie
            aporter; rices viandes en ferai achater. » Dient li moine : « Or vos
            fist Dex parler. Bien deveriés vo vertu esprover. » Che li disoient,
            car nel porent amer; car il vaudroient que il fust outremer, ou
            jamais nel veïssent. Rainuars vest l' auberc qui fu mailliés a
            double maille, et serrés et forgiés; puis lace l' elme, qui fu a or
            tailliés. La nuis fu clere et li tans acoisiés, et Rainuars s' en
            vait tous eslaissiés tout un vauchiel, dalés un cemin viés. Dejouste
            un bruel, sous .II. arbres folliés, s' est Rainuars lés le jor
            approchiés. De bones armes est de bien aaisiés; li fros el dos n' i
            fu mie laissiés. Ot ces oisiaus chanter par ces vregiés; un petit s'
            est de joie renvoisiés; lors huce et crie contreval le ramiés. Or
            escoutés com il fu esragiés : en cel bois fu Tiehars, uns
            pautoniers, et Amouris, uns culvers renoiés;
          
            en sa compaigne ot .C. larrons proisiés. Illuec estoit li culvers
            herbregiés. Les gens desrobent, qui vienent des marciés; Rainuart
            oent, qui mout est revoisiés, qui cante a haute alaine. Li larron
            oent Rainuart haut canter. Tiehars li lerres s' ert assis au disner,
            repairiés fu d' une maison reuber, une abeïe qui siet desour la mer.
            Dras et avoir en a fait aporter; un porc salvage avoit fait acorer;
            en grans espois font les hastes torner. Thiehars li lerres ot
            Rainuart chanter, et .vii. des autres, cui Dex puist vergonder; «
            Prenés vos armes, segneur franc baceler; jou oi la val un vilain
            haut chanter. Orains li vi un grant asne mener, de Bride vient son
            marcié demener. S' il a deniers, alons le desrober s' en acatons del
            vin a cest souper. » Li autre dient : « Ce fait a creanter. » A ces
            paroles s' en vont .X. adouber. Li autre font la cuisine haster;
            mangier vaudront ains qu' il doie ajorner. Mais Rainuars lor vaudra
            contrester, le biau mengier calengier et tenser; si s' en sera a
            aise.
          
            Thiehars s' arma, o lui li .X. larron; chaignent espees al senestre
            geron et grans coutiaus de l' uevre de Dijon. Encapelé se furent li
            glouton. Rainuart truevent sous un arbre roion, acoustés fu illuec
            sour son baston. Pour la douchour de la bele saison cantoit li bers
            Rainuars a haut ton; et Thiehars l' araisone. Or faites pais, si
            orrés de Thiehart, Ie mal larron, le fel de pute part, com faitement
            araisna Rainuart : « Qui la! » dist il, « pour le cors saint
            Bernart, qui a ceste ore cemine chi si tart? Estes vous chou, sire
            moine Wiart, qui l' autre jour me tolistes Bernart, mon conpaignon
            qui ert de mout mal art? Si le feïstes la pendre a une hart.
            Laissiés le froc, car nos i clamons part; si le bevrons a cel vin
            Lïenart. » Rainuars l' ot, fist li un fel regart; fierement le
            regarde.
          
            Thiehars fu fiers et li larron hardi; Rainuart prendent, si l' ont
            entr' aus saisi; mout le deboutent et forment l' ont laidi. Rainuars
            saut, qui pas ne les guenci. Prist son tinel, qu' i contremont
            brandi, et fiert Thiehart tres par mi le cervi; le col li brise, la
            teste li ronpi. A l' autre cop lor ocist Amauri, un fort larron,
            maint home avoit mordri. Voit le Hardrés, si s' escrie a haut cri :
            « Fuions nous ent, por le cors saint Remi! C' est uns dïables, nos
            somes malbailli! » Dist Rainuars : « N' en irés mie ensi! Ains vos
            rendrai prison l' abé Henri. » Li larron l' oent; tost furent
            departi. Et Rainuars a tant l' encaut furni que de la char a la
            flairour senti; de la cuisine coisi le fumeri. Chele part torne ou
            la clarté coisi; mout li plot la a estre. Quant Rainuars a veü le
            clarté, cele part torne, le tinel a levé. Voit les larrons lés le fu
            acousté le mangier hastent, tout l' orent atourné.
          
            Dist l' un a l' autre coiement a celé : « Thiehart nos sires a or
            mout demouré; ne sai qu' il a veü ne encontré quant ne revient entre
            lui et Hardré. » A tant es vous Rainuart l' aduré, grant aleüre
            atout le mal ferré. Parmi le bois maine tel tempesté que chou
            resamble dïables et malfé. Li larron l' oent, si se sont esgardé;
            Rainuart voient venir tout entesé, le froc vestu, tout encaperoné.
            Quant l' aperchurent, si sont tot enfraé; ne l' atendissent por l'
            or d' une chité. Tout le fouier li ont si delivré que n' i remaint
            kevelus ne pelé. Toutes les armes laissierent ens el pré; illuec
            remainent lor coutel aceré et lor espees et lor espiel quarré. Et
            Rainuars a en son cuer pensé, quant voit illuec le mengier apresté,
            qu' il mengera un petit d' un lardé, que li larron avoient quisoné,
            et si bevra de vin a grant plenté; ja n' en prendra congié a dant
            abé. Li larron foient, tot se sont destorné; dejouste un arbre se
            sont tot assamblé. Dist l' un a l' autre : « Mout somes malmené;
            ques vis dïables nos a ore encantés? » « Ne sai, » dist l' autre, «
            mais si m' a effraé, n' i vausise estre pour mil mars d' or pesé;
            mieus samble moine que home qui soit né. »
          
            A ces paroles es vous venu Hardré, qui trestout lor aconte. Li
            larron furent el bois sous l' arbrisel tout effreé, n' ont joie ne
            revel; de lor mengier ne lor fu mie bel dont Rainuars fait ore son
            revel; Li ber s' asist par dalés un ramel, de bons lardés fait ore
            son avel; un en menjue li bers a un morsel, et si huma de savour
            plain bachiel, si but de vin plain un grant baresiel. Dist Rainuars
            : « Par le cors saint Marcel, Dex m' envoia jehui par cel bokel!
            Tresque j' essi de Loon le chastel et jou brisai au keu le haterel,
            ne senti mais mon cuer de tel morsel. Or chanterai de joie! » Or
            siet li ber Rainuars au mengier, et si mangue de lardé un quartier.
            Et but del vin aprés plus d' un sestier; plain un baket menja de mol
            mengier.
          
            Dist Rainuars : « Mout a chi bon mestier; ne fu tel joie com de
            boire et mengier. Mieus vaut assés que ne fait dosnoier ne acoler n'
            enstraindre n' enbracier. Que ai jou dit? Pour le cors saint Legier,
            ne sui jou moines saint Julïen des ier? Jou ne deüsse de tel chose
            plaidier. Or sont li autre en l' encloistre au moustier; cantent
            matines et lisent lor sautier. Se chose ai dite dont Dieu doie
            anoier, Dex, moie coupe, celi doi jou proier. » Li larron voient
            Rainuart au fouier; la se caufoit, bien se puet aaisier. Dist l' uns
            a l' autre : « Mout nos doit anoier de cel glouton et de chel
            pautonier, qui si s' aaise et nos tolt no mengier. Mout nos devons
            de tout che courechier, que nous n' avons nulle arme. » Quant
            Rainuars ot mangié a son sés et but del vin et mengié des lardés,
            jouste le fu s' est assis et caufés; tant ot mengié que tot fu
            saolés. Au fu se grate ses flans et ses costés; dejouste lui fu ses
            tinés posés. Lors s' endormi, sa coustume estoit tex. C' est une
            chose dont mout iert encombrés; ains qu' il soit ore esvelliés ne
            levés, se Dex n' en pense, sera a mort livrés.
          
            Li larron voient Rainuart aclinés; dist l' un a l' autre : « Baron,
            quel le ferés? Rainuars dort, souvins tous enversés; voiés com gist
            li fol estrumelés. Que ferons nous? Quel consel prenderés que cis
            culvers puist estre vergondés? Premiers parla uns fols lerres
            Hardrés; et dist li lerres : « Segneur, or entendés : de toutes pars
            soit saisis et coubrés et en cest fu maintenant reversés; s' ait
            tout le corps et les menbres brullés, et puis as armes ochis et
            decolpés. « Si ferons nous, biaus sire. » Li larron voient Rainuart
            endormi; cele part vienent coiement et serri. A grant poour vindrent
            au fumeri; prendent lor armes, tost en furent garni. Vers Rainuart
            en vienent arami; forment le doutent, bien le saciés de fi : son
            tinel enblent coiement et serri. Traïné l' ont en mi le bois seri,
            si le covrirent, nel misent en oubli; enmi les foilles l' ont
            parfont enfoï. Vers Rainuart en vienent aati; mout laidement l' ont
            entr' aus asalli; par les piés le traïnent.
          
            Quant Rainuars se sent qu' il l' ont bouté, taste a son chief, n' a
            pas son fust trové. Il saut en piés, un en a asené; tel li douna del
            poig qu' il ot quarré, le col li a brisié et desfroé. Reprent un
            autre, si l' a el fu jeté. Prent un espoi, qu' il a el fu trové;
            dist Rainuars : « Alés avant, Hardré! fil a putain, tout serés
            vergondé : de vous ferai autretant, par verté, comme jou fis del
            paien Ysoré, del keu Guillaume le marcis au cort nés, qui a Orenge
            m' ot mon grenon ullé. Mais puis li fu mout bien gueredoné, que jou
            l' oi tost et ars et resscaudé. » Lors s' abaissa, prist un baston
            quarré. Mais li larron ont vers lui regeté les grans coutiaus, qui
            furent aceré; ne fust l' auberc qu' il avoit endossé, malement le
            menaissent. Grans fu la noise et grans fu li baras; Li larron
            fierent sour Rainuart a tas. Ne fust l' aubers, qui fu fais a Damas,
          
            en .XXX. lieus fust malmenés et quas. Mais mout le fait gentilment
            Rainuars : il en saisist les .IIII. par les bras, si les desrue
            comme sorris fait cas. Hardrés s' escrie : « Merci! Pour saint
            Thumas! Biaus sire moines, ton tinel raveras! » « Voire, » fait il,
            « par foi tu le rendras, ou se che non, de male mort morras
            orendroit, sans atendre. » Rainuars tint et Gornain et Hardré; grans
            hatiplas lor a sovent doné; tant les bati, tout furent estouné. Dist
            Rainuars : « Mal estes arivé pour mon tinel, que vous m' avés enblé;
            se tost ne l' ai, tout estes afiné! » « Sire, » font il, « merci!
            pour amour Dé! La te menrons ou nous l' avons bouté. » Dusqu' al
            tinel ont Rainuart mené. Rainuars voit son fust acoveté; Il s'
            abaissa, si l' a en haut levé. « Fil a putain! Com fustes si osé que
            mon tinel aviés chi traïné? Estoit il mors, que l' aviés enterré? Se
            l' eüssiés d' un drap acouveté, comme mort home l' eüssiés enterré,
            fait le service, et l' offrande doné : or le m' avés soillié et
            maillenté; si m' aït Diex, chier l' avés conparé! » Prent son tinel,
            si l' a si fort frapé,
          
            or sont tout mort, ocis et afolé. Tout le paiis en a si escouvé, n'
            en trovissiés un seul en cel regné; tout sont ocis a honte. Quant
            Rainuars ot les larrons ocis, pres fu del jour, si canta li malvis.
            Lors s' en torna Rainuars l' Arrabis grant aleüre contreval un
            larris. Jouste la mer s' est a la rive mis; voit une nef de Turs et
            de Persis. Arivee ert au port de Thanaïs; de Cordes vient, un
            estrange paiis � c' est une terre ou Tiebaus fu norris. La nés fu
            grans et li voiles treslis; marcheant sont, cascuns d' avoir garnis.
            Portent argent et pailes segnoris; de tous avors est li calans
            emplis. Quant Rainuars ot le droimont coisis, de cele part s' en
            torne. Quant Rainuars a veü le calant, lors quide et croit ce soient
            marcheant. Tint son tinel, si vint la acourant; quant il vint pres,
            si lor va escrïant : « Qui estes vous et que alés querant? En cest
            paiis pour qu' estes arivant? »
          
            Paien l' entendent, si le vont regardant; quant il le virent si
            mervillous et grant, li plus hardis vait de paour tramblant. Tout
            quoi se taisent, si palla l' un avant : « Sire » dist il, « nous
            somes marceant. Venons de Cordes, del regne a l' amirant, le bon
            Thiebaut, le fort roi combatant, niés Desramé, qui mors est
            voiremant. Grant perte avons et damage mout grant que li a fait
            Guillaumes en l' Arcamp, et Rainuars li fols a son perchant, fils
            Desramé, qu' il ot de la jaiant. Mal soit de l' uere que il a vecu
            tant; tant a ocis de la gent mescreant, ja li damages ne sera
            restorant. Mais or est mort, che dient li auquant. Mais rois Tiebaus
            a encor son enfant; tant est norris, bien resamble jaiant. Rois
            Maillefers � che dient li auquant � se il vit longues, bien le vos
            acreant, n' avra tel home desi qu' en Orïant. Adoubés iert a feste
            saint Joant, puis conquerra Orenge le vaillant; et s' il i trueve
            dant Guillaume vivant, ne Rainuart le bastart, le tirant, il l'
            ocirra a son espiel trenchant. » Rainuars l' ot, si s' en vait
            gramoiant; tel duel en a, tout a le cors suant. Prent le tinel, si
            est alés avant; fiert le paien; tout le vait esmïant.
          
            Puis vait les autres par la nef craventant; tous les ocist fors
            seulement Turquant, un Sarrasin qu' il vit illuec estant. « Paien, »
            dist il, « or entent mon semblant : se de la mort veus avoir nul
            garant, dont feras tu mon bon a mon talant. Tu t' en iras a Cordes
            maintenant, et si menras aveuc toi cest chalant et ces paiens, qui
            chi gisent sanglant. Quant tu verras dant Thiebaut le poissant, si
            li feras de ces Turs un presant. Che li envoie li fiex a la jaiant,
            dans Rainuars, qui ne l' aime noiant, qui li a fait tant damage
            pesant. » Dist li paiens : « Tout a vostre commant. » Et Rainuars
            prent tout l' or et l' arjant, les dras de soie, le vin et le
            forment; aporté l' a a Brides le couvent. Et cil s' en torne, qui
            nel fait mie lent; ne sont o lui que .XV. mescreant. Nagent et
            singlent a la lune et au vent, tristre et dolant, et plain de
            marriment; mout regretoit chascuns Turs son parent. « Ahi! Mahon! »
            che dient li auquant, « on vos soloit tenir a si poissant : trestout
            aviés le siecle a vo commant, l' or et l' argent, le vin et le
            fourment, et toute chose qui a houme est aidant. Or veons nous que
            poi estes poissant quant une nef de gent si conquerant a un seul
            home faite si recreant. Esveilliés vous! Mar i dormés vous tant!
          
            Dehait ait Dex qui n' aiüe sa jant! Que dirons nous roi Thiebaut le
            poissant, qui t' avoit fait tout d' or arrabïant? Mout mal l' a
            enploié. » Vait s' ent Turquant par mi la haute mer, durement
            pleure, ne se puet conforter. Ses compaignons a pris a regreter, que
            Rainuars fait Thiebaut presenter. Et Rainuars se prent a retorner;
            le grant avoir en fait o lui mener, en l' abeïe les moines
            presenter. Sovent lor fait a mengier aporter; .II. fois le jour les
            fait sir au disner; n' i a celui qui ja i ost juner. Tant se fait
            bien cremir et redouter, et bien servir, et partout commander; l'
            abes meïsmes n' ose vers lui parler; rien que il voelle ne li ose
            veer. Chi le lairons de Rainuart ester. Or faites pais, et si orrés
            canter com il alerent le message conter, au roi Tiebaut baillier et
            presenter; et Thiebaus fist Mairefer adouber, qui fils estoit dans
            Rainuart le ber, en Loquiferne et a grant joie armer; puis vint
            Orenge essillier et gaster,
          
            et le paiis et la terre rouber, et fist destruire la terre sans
            fauser; de si fort home n' oï nus hom parler. Mors fust Guillaume,
            n' en peüst escaper, Orenge prise, par fine verité; mais Rainuars i
            vint pour le tenser, contre son fil vint son cors esprover. Bone est
            l' estoire, bien fait a raconter; mieudre ne fu oïe. Or faites pais,
            si oiés de Turquant, qui en remaine arriere le calant. Ne sont o lui
            que .XV. mescreant; li autre gisent ens en la nef sanglant; sovent
            maudient Rainuart le tirant. Tant ont nagié sans nul detrïemant que
            arriverent au port sous l' olifant, par desous Cordes, a un palais
            luisant. La ont trouvé le roi Thiebaut seant, et Crucados, et Cruant
            le vaillant; .XIIII. sont, que roi que amirant. La se deduisent as
            eskiés li auquant; es cambres se deportent. Sous l' olivier siet
            Thiebaus li Esclés devant la sale, qui est d' antiquités;
          
            en sa compaigne estoit rois Balufés, et l' amustant, et ses niés
            Ysorés, et .IIII. dus, et .XIIII. amirés; as ekiés juent, as tables
            et as dés. Es vous Turquant, qui est essus des nés, ses cheveus
            ront, s' a ses dras depanés. U voit le roi, si s' est haut escrïés :
            « Rois Thiebaut sire, s' il vos plaist, entendés, che vos envoie
            Rainuars li dervés, li vostres niés, qui mar fust engenrés, tans
            Sarrasins a mors et afinés. Droit a un port ariva nostre nés, la nos
            sailli Rainuars li dervés � ne sai dont est venus ne escapés � un
            froc vestu, si estoit noviaus rés. La nos a tous ocis et afolés; vés
            la les cors, se vous ne m' en creés; par nous les a tramis et
            presentés. Perdu avés et les pors et les gués tant com vivra
            Rainuars li malfés. » Rois Thiebaus l' ot, s' est vers terre clinés;
            tant fu dolans, a poi qu' il n' est dervés, que il ne pot mot dire.
            Rois Thiebaus fu dolans et esmaris quant il entent que Rainuars est
            vis. « Mahon, » dist il, « com sui mors et hounis!
          
            Com sui vencus, et abaissiés mes pris tout pour Guillaume au cort
            nés le marcis, qui mes neveus m' a tolus a tous dis, et qui mon
            oncle Desramé a ocis. Mahomet Sire, vrais Dex poesteïs, car me
            rendés mon neveu s' il est vis! Quil me rendroit, bien poroit estre
            fis, a tous jours mais seroit mes bons amis; si li donroie chastiaus
            et placeïs, et mus et mules, et chevaus et roncis. » Uns Turs l'
            entent, qui fu vieus et floris; Turgans a non, mout est de sens
            garnis, de maint langage doctrinés et apris; bien sot la terre et
            les amples paiis. En piés se drece, devant le roi s' est mis : «
            Rois Thiebaut sire, ne soiés esbahis. Vous l' avrés en cort terme. »
            Grans fu la noise sous l' olive ramee. Turgans parla a la chiere
            menbree : « Rois Thiebaut sire, or oiés ma pensee; vos niés iert chi
            sans longe demouree. Soit une nef a cel port arivee, de rices pales
            mout bien encourtinee, d' or et d' argent mout tres bien aornee, de
            gouvernaus et de voile levee. .IIII. mile homes de bone gent armee
            me faites metre en la nef a celee;
          
            si soit la nef et conduite et menee qu' en cele terre soit conduite
            et guiee ou Rainuars a la terre roubee. Se nel vos rent tout pris en
            la cleee, si me pendés par la geule baiee si comme un autre lerre.
            Grant fu la noise de la gent paienie. Rois Thiebaus a la nef
            aparillie; de la vitaille est ricement garnie; assés i mettent avoir
            et manandie. .IIII. mil Turs d' une connestablie metent laiens, s'
            ont lor voie acoillie. Del port s' en issent a une aube esclairie;
            nagent et singlent par mi la mer serie. Turgans les guie, des puis
            de Valorie; sa gent apele, belement les castie : « Baron, » dist il,
            « ne vos esmaiés mie. Se Rainuars a no gent esvaïe, si desfendés et
            vo cors et vo vie con chevalier nobile. » La nef s' en vait, que de
            rien ne se targe; nagent paien au vent et a l' orage. Tant ont alé
            par mi le mer a nage
          
            qu' il ont veüt de Bride le rivage; paien s' adoubent, la pute gent
            sauvage. Turgans esgarde par mi un pui onbrage; voit Rainuart lasus
            en mi la marce, le froc vestu et en son poig la mace. Ses
            compaignons le moustre. Biaus fu li jors et li ore tempree; la nef
            s' en vait la voile amont levee. Turgans le maistre fu haut en la
            cleee, si esgarda la terre et la contree; Rainuart voit sous une
            arbre ramee, apoiés fu sour sa perce quarree : « Baron as armes,
            france gent honoree! Vés Rainuart desus cele valee! Gardés n' i ait
            ne noise ne criee; chascuns i fiere au trenchant de l' espee. » Lors
            s' adouberent la pute gent dervee. Et Rainuars a la nef avisee; il
            descent jus, s' a la perce levee; cele part se retorne. Rainuars
            voit la nef qui est Turgant; il desscent jus son tinel traïnant.
            Plus tost qu' il pot vint a la nef courant :
          
            « Qui estes vous, » fait il, « en cel calant? » Turgans respont, si
            li dist erranmant : « Sire, nous soumes une gent marcheant qui nos
            marciés aloumes pourcachant. » Dist Rainuars : « Estés! N' irés
            avant! N' en porterés ne or fin ne arjant, ne mul ne mule, ne
            destrier d' Orïant; tout le rendrai l' abé et le couvant. » Dist
            Turgans : « Sire, donques venés avant. Entrés chïens, et faites vo
            commant. » Dist Rainuars : « Et jou miex ne demant. » Ens en la nef
            est entrés maintenant; de toutes pars le vont Turc assallant :
            jetent li fus et grans dars en lanchant. Tant en i a et derriere et
            devant par droite force li tollent son perchant. Mais Renouars s' en
            vait revertuant; par droite force s' est levés en estant si que le
            cors en ot tot tressuant. Vient a un mast, sel feri en boutant;
            prent un copon del mast qui estoit grant. Cui il ataint ne puet
            avoir garant; hauberc ne elme ne li vaut un besant. Ches paiens vait
            devant lui decolpant; li pluseur sallent dedens l' aigue corant.
            Mieus veulent il noier en mer noant que Rainuars les voist si
            ochïant. Rainuars a si voidié le calant, remés n' i a nul chevalier
            vivant; tout sont ocis a honte.
          
            Quant Rainuars ot si la nef voidie que la dedens ne remest nus en
            vie, iscir cuida a plain de la galie, cant uns orages vint de vers
            Esclardie qui la nef a boutee et balancie, et del rivage est la nés
            eslongie. Vente li vens, et la nef mout tornie, et Rainuars de
            maltalent gramie. A vois escrie : « Dame sainte Marie! Soucourés
            moi! que jou chi ne perie! Com de male ore essi de l' abeïe! Saint
            Julïen, ne m' oublïés vous mie, car jou sui vostre moine! » La nef
            s' en vait sans plus de l' atargier; vente li vens, li orage sont
            fier; d' ores en autres font le nef tornoier. Rainuars est tout
            droit sor un cloier; ne sait que faire, n' a en lui qu' aïrier.
            Grant poour a nel convigne noier. Saint Julïen commencha a hucier :
            « Hé, ber! » dist il, « car me venés aidier! Lairés issi vo moine
            perillier, qui vos soloit servir et tenir cier, tes moines paistre
            et doner a mengier,
          
            qui chascun jour te servent al mostier? Ainc mais de chose ne me poi
            esmaier, n' ainc ne doutai serjant ne chevalier qui me peüst
            forfaire n' enpirier; or ne me puis ne tenser ne aidier. Se jou i
            mur vos avrés reprovier. saint Julïen, biaus sire. » Vait s' ent la
            nef, mout est grans li orés, et Rainuars fu forment esfraés. A lui
            meïsme s' est forment dementés : « Ha, lais! » fait il, « com sui
            maleürés! Glorïeus sire, de la Virge fus nés, et feïs chiel et
            soleil et clartés, les aigues douces et les bois et les prés, en
            Belleen fustes de mere nés; au temple fustes et offers et donés; et
            mis en crois, el sepucre posés; et au tier jor fustes resusistés;
            enfer brisastes, ainc n' i remest malfés ne fust de vous et mas et
            esfraés : si com c' est voirs, et vous bien le savés, si m'
            abaissiés ces vens et ces orés que jou n' i soie perilliés ne froés,
            mes vasselages abaissiés ne matés. Et jou serai mais sages et senés
            : si ferai faire et mostiers et autés, servirai vous volontiers et
            de grés. Saint Julïen, prenge vos ent pités! Jou sui vos moines, et
            or ne m' oublïés;
          
            che m' est avis, che seroit lasquetés. » A tant depart li vens et li
            orés; la mer s' acoise, l' orages est remés. Et Rainuars s' est tant
            forment penés, tant a bouté environ et en lés as governaus et as
            perchans quarrés que Rainuars est au port arivés. Mout par fu liés
            quand il fu escapés; jamais, s' il puet, n' i sera atrapés. A Bride
            vient atout l' avoir troussés. Laiens mest longes, qu' il ne s' est
            remüés; manjue et boit tout a ses volentés; che qu' il veut faire ne
            li est deveés. Bien fu laiens apris et doctrinés, mais tant vos di,
            et si est verités, ainc de quisine ne pot estre tornés; tous tans
            voloit faire ses volentés. Puis est laiens tant longues demorés qu'
            il s' en essi, issi com vous orrés en la canchon, se vous tant l'
            escoutés. Lairai de lui; autre fois en orrés. De Mairefer vos dirai
            se volés, son fil qui fu a Pourpaillart emblés. En Loquiferne a tant
            li enfes més � car Picolet l' i avoit aportés par le comant le roi
            Thiebaut l' Esclers � que il est grant et furnis et menbrés; bien
            puet mais estre chevaliers adoubés. Che fu au tans que reverdissent
            prés, que la flors naist, que arbre sont ramés.
          
            A Cordes fu rois Thiebaus li Esclers, dolans estoit que mors est
            Desramés. De voir le quide que il soit devïés, mais non est pas; il
            est tous en santés. En Abilant a lonc tans conversés, ou li markant
            l' en avoient menés. Rois Thiebaus a tous ses homes mandés : Asés i
            ot et rois et amirés, et amirafles et princes et casés. Li rois tint
            cort; grans i fu li barnés. Es Mairefer, qu' est el palais entrés;
            en sa compaigne .XXX. de ses privés. Ja orrés sa parole. Grans fu la
            cors a Cordes la chité; la furent roi et prinche et amiré. Et
            Mairefers est el palais entré; vint s' ent au roi Tibaut le bel armé
            : « Sire, » dist il, « or oiés mon pensé : tant m' avés, rois, et
            norris et gardé c' asés sui grans por tenir un regné. Donés moi
            armes, se il vous vient en gré; s' irai Orenge calengier, la chité,
            et Poupallart, qui est de m' ireté,
          
            qui fu mon pere, Renouart l' aduré. Mors est piech' a, bien le m' a
            on conté : en un orage fu noiés en la mer quant Turgant l' ot de
            Bride desevré. Tot perillierent, sachiés de verité; n' en escapa de
            .IIII.M. armé ne mais un seul, trestout me fu conté. La fu mes peres
            noiés ens en la mer. » Ot le Tibaus, grant joie en a mené. Et
            Mairefers a le roi apelé : « Donés moi armes, por Mahomet mon Dé; si
            vengerai mon rice parenté que m' a ocis Guillaume et afolé. Se jou
            le truis, le viellart, le barbé, ne m' estordra, si l' arai
            desmenbré. Quant je avrai tot le païs gasté, si prendrai Franche et
            Loon la chité; Franchois serront pris et encaené. Tot abatrai cele
            crestïenté; n' i lairai moine ne mostier ne abé. N' i porterai branc
            ne espiel quarré, mais un tinel que j' ai bien atorné; broches d'
            achier i a el chief bouté. Si fait baston � bien le m' a on conté �
            portoit mes peres, qui tant avoit ferté. Por soie amor porterai mon
            aé itel baston, sachiés de vérité. » Tibaus l' oï, si a le chief
            cliné; fierement le regarde. Rois Tibaus a le vallet entendu; de
            maltalent a tot le sanc meü.
          
            « Cousin, » dist il, « n' aies le sang perdu; soies en pais; jou t'
            ai bien entendu. Se tu savoies le duel que j' ai eü, et le damage
            que jou ai recheü! Tant m' a Guillaume, cil d' Orenge, tolu, de mon
            lignage et mort et confondu, jamais n' arai ne joie ne salu. Or
            tient Orenge que mon lignage fu; tolu le m' a par lanche et par
            escu. Trop sui mais viels, si ai le poil kenu; tous nos effors ne
            valent un festu. Demorés, niés, vous arés Malargu, le fille au roi
            d' outre Bonnes Artu. Si serrés rois del regne Capalu; che est mout
            grande terre. Dist Mairefers : « Rois, laissiés moi ester, car nel
            lairoie por les membres couper que je ne voise Orenge conquester,
            mon yretage vers Guillaume clamer. Se jou le puis en batalle trover,
            se ne le puis par mon cors afiner, mar me lairés el regne d'
            outremer. Che qu' il t' a fait, le voel guerredoner. Se le congié ne
            me volés doner, tous seus irai, qui qu' en doie peser; si moverai
            anuit a l' avesprer. Ja n' i menrai Sarrasin ne Escler fors mon
            tinel, que jou ai fait ferer a la maniere que j' ai oï conter, que
            Renouars mes peres seut porter. »
          
            Rois Tibaus l' ot, sel prent a acoler : « Cousins, » dist il, « ne
            vos chaut d' aïrer. Des que por moi ne volés demorer, jou ferai
            faire mes briés ensaeler; .C.M. Turs porrés en ost mener. Mais n' i
            puis mie a ceste fois aler. » Dist Mairefers : « Ne vos ruis remüer;
            bien sarai l' ost et conduire et guïer. Jamais ne ruis arriere
            retorner se ne vous puis Orenge delivrer, et dame Orable arriere
            ramener; si le ravrés, biau sire. » Li rois Tibaus de noient ne se
            targe : premierement a mandé chaus d' Arrabie, chels de Biterme et
            tos chaus de Cartage; aprés manda chels del regne a l' aufage, .C.
            mile furent, la pute gent salvage. La nuit se logent sous Cordes el
            rivage; grans fu li bruis de cele gent salvage. Ens es nés misent
            pain et vin et formage, destriers et muls et d' autre bestïage,
            haubers et elmes, et si ot mainte targe; au point del jor acuellient
            lor voiage. Mairefers fu en une rice barge; en sa compaigne .X. rois
            de son lignage. Sovent manache Guillaume Fierebrache; Mahomet jure
            qu' il li fera damage; et che ert en cort terme.
          
            Mairefers fu de fiere contenanche, grans fu et fors, et de fiere
            poissanche; n' ot plus fier homme dusc' as pors de Plasance. Il n'
            ot espiel ne espee ne lance, mais un tinel de fiere contenanche.
            Mahomet jure sa foi et sa creanche que il fera dant Guillaume
            pesanche, car avoir velt sa terre. Vont s' ent paien et Turc et
            Açopart; nagent a force, car forment lor est tart. Mairefers fu en
            la nief Sicamart; el mast en som li escarboncles art. Grans fu li
            Turs et de mout male part; tint son tinel qu' il colpa en l' esart
            desous Palerne, en la forest Guimart. Ne l' enportaisent .II. vilain
            d' une part, et cil le lieve ausi com une hart; mout bien resamble
            son pere Renouart. Encor ara entr' els II. tel barat, liquels que
            soit se tenra por musart. Tant ont nagié li Turc de male part que il
            Pourpallart virent.
          
            Che fu en mai, que on quelle la flor, que Mairefers s' en vint a
            rice ator, grant compaignie de la gent paienor; .C. mile furent li
            paien a cel jor. Nagent et syglent a joie et a baudor; asés ont
            armes et elmes paint a flor, et de vïande por manoir a sejor.
            Mairefers fu en son dromont hauçour, environ lui et roi et
            aumachour; sovent manache le riche poigneour, celui d' Orenge, qui
            tant a de valor, qu' il metera Guillaume en tel dolor � forment en
            jure Mahom son creator � dedens Aiete en tele tenebror qu' il ne
            verra ne lumiere ne jor. Mais ains ara soffert un teil estor vers
            Renouart son pere le gregnor que ainc n' oïstes parler de nul mellor
            a nul jor de vo vie. Vont s' ent paien par haute mer salee; tant ont
            coru, lor voile amont levee, c' a Porpallart vienent a l' avespree;
            n' i a d' Orenge c' une seule jornee. Des neis issirent sans nule
            demoree; prendent la gent, s' ont la vile reubee.
          
            La veïssiés grant dolor demenee, tante pucele dolante escavelee;
            pleurent et crient comme gent desterree : « Renouart sire, grans hom
            de renomee, ou estes vous et en quele contree que si laissastes
            vostre gent esgaree, c' orent paien et Sarrasin reubee? Jamais la
            perte ne serra restoree. Hé, bone terre! com estes aveuee, de bon
            seignor partie et desevree! » Ensi disoient cele gent malmenee;
            pleurent et crient, grant dolor ont menee. N' i a celui n' ait caïne
            fermee; cel jor soffrirent dolereuse jornee. La nuit logierent
            Sarrasin par la pree; Mairefers jut en la grant tor quarree; de
            Sarrasin a la vile puplee; si l' ont en lor saisine. Or ont paien le
            castel conquesté, la gent destruit, en caïnes fermé. Forment
            regretent Renouart l' aduré : « Renouart sire, com sommes malmené!
            Ou estes vous, sire, et en quel regné? C' or ne savés le grant
            mortalité que nos ont fait Sarrasin et Esclé! » Ensi disoient cele
            gent malmené. Mais encor erent vengié et comperé, se Diex garist
            Renouart l' aduré, le viellart moine, que tant a de bonté.
          
            Ja nel laira, je quit, por dant abé, qu' encor ne fiere a son tinel
            quarré contre son fil par vive poesté. Mien escïent, ja n' erent
            desevré, si aront bien lor valor esprové. Or faites pais, si orrés
            de Guiré, le senescal Renouart l' aduré. Quant a veü le grant
            aversité, monte el ceval, si a esperoné droit vers Orenge tot le
            chemin ferré; tant a coru, esploitié et erré, vint a Orenge si com
            on ot disné; de Glorïete en monte le degré. Guillaume trueve el
            pavement listé; dame Guiborc le seoit au costé; entor lui furent si
            chevalier privé. Atant es vos le senescal Guiré qui venoit (en)vers
            Guillaume. Li senescals fu forment effreés. Ou voit Guillaume, en
            haut s' est escrïés : « Sire Guillaume, trop vous aseürés!
            Porpallart est essilliés et gastés, la gent destruite, et li païs
            gastés, paien l' ont pris as barges et as nés, s' ont abatu et
            mostiers et autés. Mais ce n' est pas rois Tibaus li Esclés, ains
            est uns rois qui la est arivés a grant compaigne de Sarrasins armés.
            Mais puis cele eure que Adans fu formés
          
            et li mons fais et primes estorés, ne fu tels hom veüs ne esgardés,
            ne si corsu ne si desmesurés. Renouart samble miels c' omme qui soit
            nés; un tinel a, jamais tel ne verrés. Jonnes hom est, n' a pas
            .XVI. ans pasés. Se Diex nel fait, cis païs est gastés; demain ert
            chi, ains qu' il soit ajornés, a sa grant ost, dont vous oï avés.
            Esgardés, sire, que vous faire en volés. » Guillaume l' ot; tous en
            fu trespensés; un poi s' en espoente. Guillaumes a le mesage
            entendu; de maltalent a tot le sanc meü. Il s' abaisa, n' a un mot
            respondu. « Hé, las! » dist il, « com m' est mesavenu! Mors est mes
            peres a la fiere vertu, et mes .III. freres m' a si la mort tolu, et
            Renouars que j' ai ensi perdu. De cele honor l' avoie si vestu c' or
            ont paien gasté et confondu. Vous en soliés rechevoir le treü;
            Renouart freire, biax amis, ou iés tu? Aï, Franchois, com estes
            abatu quant ore avés le baceler perdu qui vos soloit maintenir par
            vertu, et esvellier ains que jor fust paru! Maint grant estor vos
            avera vencu
          
            ou vous fuissiés et mort et confondu, ne fust la soie aïe. » «
            Renouart frere, » dist il quens Fierebrache, « perdu vos ai; j' en
            ai mout grant damage. Or ont paien saisi votre hyretage, vostre
            castel et vostre grant manage. Se vous seüse en castel ne en marche
            n' en abeïe n' en mur n' en hermitage, je vos querroie par le baron
            saint Jake. Tant par avoit en vous grant vaselage ne redoutiés
            amiral ne alfage, Turc ne paien, ne Sarrasin marage. Je vous donnai
            mout riche marïage, dame Aelis qui fut de mon parage. Morte est la
            dame, duel en avés, et rage de vostre enfant, c' on embla au rivage;
            entrés en estes de duel en hermitage. Or vos covenra querre. » Quant
            Guillaume ot Renouart regreté, son vaselage et sa ruiste fierté, son
            barnaje a et soumons et mandé. Bien ont garnie la maistre fermeté et
            la chité, et de pain et de blei; li mur de piere sont environ hordé.
            Et Sarrasin ne sont aseüré :
          
            de Porpallart isscent a l' ajorné. Le castel laissent Turbant et
            Triboé; cil garderont la maistre fermeté et le navie qu' il i ont
            amené; a cest consel ne sont plus demoré. Serré chevalcent, tot sont
            acheminé; droit vers Orenge en sont aceminé. Rois Mairefers les a
            devant guïé en sa compaigne sont .X. roi coroné. Il n' ot ceval ne
            destrier enselé: il n' a ceval en la crestïenté, tant par soit
            fiers, tant l' ait on afeutré, qui le portast un seul jor ajomé n'
            eüst le cors derrot et le costé. Devant les autres coert le tinel
            levé; celui resamble qui l' avoit engenré si bien com le fust mesme.
            Grant sont les os de la jeste Mahom; paien cevalchent a force et a
            bandon. Si les conduist Mairefer et Noiron, et Cornicas et li viel
            Glorïon, et tant des autres, que nomer ne savon. Mairefers coert
            devant a son baston; il n' ot ceval ne destrier arragon, ains coert
            a pié a loy de campion. Il crie et huce et fait grant marison;
            sovent maneche Guillaume le baron qu' il li tolra Orenge.
          
            Tant ont erré la pute gent haïe qu' il ont Orenge la fort cité
            coisie, et Glorïete qui luist et reflambie, les murs d' Orenge en la
            roce naïe; tendent lor loges en mi la praerie. Li quens Guillaume
            lor fait une envaïe a .CCCC. de sa chevalerie; ... en als se fiert,
            nes espargnierent mie. Fors fu l' estor et riche l' envaïe. Mais
            tant i ot de la gent paienie que la batalle estoit mout mal partie,
            que Mairefers tant forment en esmie, contre son cop n' a arme
            garantie; tant en abat, la terre en est jonchie. Guillaume rentre en
            sa chité garnie, lievent les pons, la porte ont verollie. Se or s'
            esmaient, ne vous mervilliés mie. Li jors trespase, la nuis est
            repairie; Franchois se gaitent dusc' a l' aube esclarie au miels qu'
            il onques porent. Franchois se gaitent desi a l' ajorner. Li quens
            Guillaume vait el palais ester;
          
            pleure et regrete Renouart au tinel : « Renouart frere, com devroie
            derver! Tant ere liés quant solïés canter par devant moi, et salir
            et treper, vostre tinel branloier et lever; ne nos laissiés dormir
            ne reposer. Ainc ne fu hom tant peüst endurer. S' or fuissiés vif,
            bien le puis afïer, cil Sarrasin n' en peüssent raler. » Es Mairefer
            qui s' estoit fais armer : vint a la porte et mallier et hurter : a
            son tinel en fait les huis branler. Ou voit Guillaume, si li prist a
            crïer : « Es tu la sus, dant Guillaume le ber? Descen cha jus! Vien
            a moi behorder, devant ta porte caploier et hurter. Se tu me pués
            par ton cors seul mater, jou en ferai ma grant ost retorner; anchois
            demain le verrés destraver. » «Voir, » dist Guillaume, « Sarrasin,
            mout iés ber. Jou m' adobaisse sans plus de demorer, si grant te voi
            que n' os vers toi aler, car jou me criem ne peüse endurer. Mais por
            tot che me voel ore esprover; or esta cois, ja me verras armer. »
            Dist Mairefers : « Bien le voel creanter. » Li quens Guillaume vait
            l' auberc endoser, et chaint l' espee, et lace l' elme cler. La
            veïssiés mout grant duel demener; pleurent li dames, serjant, et
            baceler.
          
            Dame Guiborc vait le conte acoler : « Sire, » dist ele, « por Dieu
            laisiés ester! C' est uns gaians del regne d' outremer, del grant
            lignage qui tant fait a douter. Por Dieu n' i alés mie! » « Sire
            Guillaume, » dist Guiborc en plorant, « por Dieu de glore, laisiés
            cest mescreant! Tant le voi fort et mervellous et grant, n' est hom
            qui vive, s' il l' ataint en ferant, que ja nule arme li puist avoir
            garant; mout bien resamble Renouart le vallant. » « Dame, » dist il,
            « or le laissiés atant. Ainc ne doutai paien en mon vivant n' encor
            ne fait (ne sai qu' iert en avant), que plus le vi et vertuous et
            grant, tant l' ai feru plus volentiers del branc. Se cist m' ocist,
            ce soit a Dieu commant; m' arme en ert salve, bien le vos acreant;
            en paradis l' en porteront chantant angele del chiel le Pere
            raiemant. » De Glorïete descent il quens atant. La li amainent
            Folatise devant, un sor destrier merveillous et corant que dant
            Guillaume conquist en Alessant quant il ocist Aerofle le tirant. Li
            quens monta par l' estrier d' or luisant, et li destriers li est
            salis avant. L' escu li baille Gautier li Tolousant,
          
            et dans Gerart un fort espiel trenchant; a Dieu le commenderent. D'
            Orenge issi Guillaume li marchis sor Folatise le bon destrier de
            pris; bien fu armés li quens et fervestis. Mairefers fu dalés un
            rolleïs; quant il le voit, si a jeté un ris por che qu' il vit
            Guillaume le marcis : mout par li samble et menus et petis a che qu'
            il est tant dotés et cremis. A son tinel en est vers lui guencis; d'
            a lui combatre est mout atalentis, car grans estoit et fors et
            ademis. Fierement l' araisone. Mairefers voit Guillaume en mi les
            prés cele part vint, corant toz abrievés. A hautes vois est li rois
            escriés : « Es tu che la, Guillaumes au cort nés, que tant seus
            estre et cremus et doutés, desor tous homes et prisiés et loés? Tes
            vaselages ne poet estre afinés; de ta main fu ocis rois Desramés; de
            tant se plaint rois Tibaus li Esclés. C' ert grant damages se vous
            ichi morés. Ber, car renoie sainte crestïentés,
          
            les fons u fus baptisiés et levés; si croi Mahom, que tant est
            honorés. Tu seras rois d' Espaigne coronés. » « Tais toi, » dist il,
            « vis deable malfés! Miels soit mes cors ocis et traïnés, que croie
            en Dieu qui d' or est tresjetés; si le puet on jeter par ces fosés
            com un viel chien, se il estoit tüés. » A ces paroles est vers lui
            retornés; point le ceval des esperons dorés; fiert Mairefer del
            espiel qu' est quarrés. Ne l' empira .II. deniers moneés, car en un
            cuir s' estoit envolepés d' un capadoc, bien boli et serré. Contre
            son pis est li espiels froués; ne le remuit nient plus que un
            pilers. Dist Mairefers : « Mal estes enganés. Par Mahomet, quant
            vous m' escaperés, jamais paien noient ne forferés. » Hauce le fust,
            si est avant pasés; tel cop li done desor l' elme gemés, li cols
            esclice, contreval est coulés; le bon ceval a tot acraventés; et li
            tinels est en la terre entrés. Voit le Guillaume, si s' est amont
            levés; mout fu del cop malmis et estonés. L' escu reprent, qui fu a
            or bendés, et tint Joiouse, un poi s' est arestés : « Diex, » dist
            il, « Pere, qui en crois fus penés et fesis ciel et soleil et
            clartés, hommes et femes, et oissiaus enpenés, et mer et terre, et
            les arbres ramés,
          
            et devisas langages et regnés; la loy donas dont li mons est salvés;
            en Bethleem fustes de mere nés; par terre alastes .XXXII. ans pasés;
            par grant envie fustes en crois penés, et el sepulcre la fustes vous
            posés; et al tierch jor fustes resuscités; ynfer brisas, voiant tous
            les malfés; si en jetas tes drus et tes privés : si com c' est voirs
            et jel croi en vertés, garis moi, sire, que n' i soie afolés del
            paien deputaire. » Quant ot Guillaume finee s' orison, il tint
            Joiouse, qui fu au roi Karlon, et l' escu d' or painturé a lion; il
            estoit cois, ne fist ne o ne non. Voit le li Turs, si l' a mis a
            raison : « Sire Guillaume, par le mien Dieu Mahom, mout ont grant
            droit paien et Esclavon s' il te redoutent, car mout par iés prodom.
            Tu vois mout bien, tu es en ma prison, et ta deffense ne te valt un
            boton, car ti cop n' ont envers les miens fuison. Di me une chose
            que te demanderon, tu t' en iras a ta salvation : veïs tu onques en
            ceste region un home a pié, Renouart avoit non; tout dis portoit en
            sa main un baston? Mout fu de fiere jeste. »
          
            Dist Mairefers : « Guillaumes au vis fier, veïs tu onques un homme
            en cest regnier? On l' apeloit Renouart le guerrier, toudis portoit
            en sa main .I. levier. Mout l' ai oï et loer et prisier. » Guillaume
            l' ot, prend soi a embronchier; si s' apoia desor son branc d'
            achier. « Paien, » dist il, « jou li donai mollier : une pucele,
            Aelis, mout l' ot chier, et fille estoit Loëys au vis fier; a
            Pourpallart fu morte par encombrier. .I. enfant ot, mout grant et
            mout plenier; paien l' enblerent au port soz le gravier. Quant
            Renouars sot cel grant encombrier, si fu dolans, ne se sot
            consellier, si s' en ala a l' aube esclarïer; ainc n' en mena
            serjant ne chevalier. Jhesu Crist le garise. » « Sarrasin frere, »
            dist Guillaume li ber, « cil Renouars, dont tu m' os chi parler, il
            s' en ala son grant duel demener; Diex le garise, qui tot a a
            salver.
          
            S' il fust or chi, bien le puis afïer, ceste grant ost ne s' en
            peüst raler. » Mairefers l' ot, si commenche a plorer. Qui li veïst
            coiement sozpirer, desous son elme son grant duel demener, pitiés s'
            en peüst prendre. Quant Mairefer ot sa dolor menee, « Vassal, » dist
            il, « trieves vos ai donees; ja ma parole ici n' en iert fausee. Va
            t' ent arriere sans nulle demoree. Demain au jour iert Orenge
            roubee, ta gens sera prise et encaenee, dedens Iaiete en la cartre
            jetee. » Et dist Guillaume : « Tost l' avés conquestee! Ains en
            avrés dolerouse saudee. Ne lairai pas a itant la meslee tant com mes
            elmes ait la cercle doree; encor n' as tu ma grant targe troee ne ma
            grant broigne route ne depanee. Quant tu m' avras la char del cors
            navree, et la verde herbe en iert ensangletee, en .II. moitiés
            tronchonee m' espee, se jou adonc guerpis ceste mellee, n' i doit m'
            onors de riens estre avilee. Adonc n' en avrai honte. »
          
            Dist Mairefers : « Guillaume li marcis, tes grans orgués a maint
            paien ocis; Thiebaus li rois en est vils et honis, que dame Orable,
            sa feme, li tollis. Tans rois as mors et tant Amoravis! Par Mahomet,
            qui tant est posteïs, ne mengerai, si t' averai malmis! » Il prent
            son fust, si est vers lui guencis; ferir quida Guillaume en mi le
            vis, mais li marcis est airiere guencis. Par che gari qu' il ne fu
            consüis; li cols fu grans, li fus est escoillis, grans .IIII. piés
            estecha el larris. Li quens le fiert sour le capel massis; ne l'
            enpira valissant .II. espis, encontremont est li cols resortis. «
            Dex, » dist Guillaume, « vrais rois de paradis, a quel dïable fu cis
            conrois confis qui ne puet estre par armes departis? Aidiés, sainte
            Marie! » Mout par fu grans l' estor et la meslee; Mairefers a sa
            perce amont levee. Guiborc le voit de la grant tor quaree, de
            Glorïete, ou ele estoit montee.
          
            A haute vois est la dame escriee : « Baron, as armes, sans nule
            demoree! Secourés moi Guillaume en cele pree vers cel dïable ou ja
            n' avra duree! Se jou le pert, jamais n' iere honoree. » Et cil si
            font, la cose est bien hastee : as armes ceurent, la porte est
            desfremee, et no gent fierent sour aus de randonee. La veïssiés
            tante targe troee, et tante brogne deroute et dessartee, ainc ne
            fina desi a l' avespree. Quant Mairefer ot oï la criee, cele part
            vait par mout grant aïree; le conte laisse estraier en la pree. De
            crestïens fait si grant lapidee com fait li faus de l' erbe en une
            pree. Li quens Guillaume a sa gent escriee : « Or del bien faire,
            france gent honoree! » Et il si fisent sans nulle demouree. Dechi au
            vespre a duré la meslee, et li quens rentre en la cité loee; si ont
            la porte verillie et fremee. Paien retornent as loges en la pree;
            Maillefer desarmerent. Sarrasin sont as tentes retorné; lor segneur
            ont Mairefer desarmé; mais ne se prise un denier moneé quant n' a
            Guillaume ocis et afolé.
          
            Guillaumes est en son palais listé; Guiborc li a son elme desfremé,
            si le baisa par mout grant amisté; puis si sacha son blanc hauberc
            safré. Puis cornent l' aige, s' ont el palais lavé; cil chevalier s'
            ont ensamble disné. Quant mangié ont et beü a plenté, Guillaumes a
            son barnage apelé; a une part se traient. « Or entendés, » dist
            Guillaume, « baron, assis nous ont cist Sarrasin felon. Avoec iaus
            ont un orgellous felon, tant a grant force ne nos prise un bouton.
            Se jou ne rai Rainuart le baron, ceste cité est a destruction. Bien
            sai et croi par boiene entencion, et si me vint anuit en avison, que
            Rainuars avoit noir caperon; moines estoit d' une religion. Mais ne
            sai u ne en quel region. Gardés Orenge, franc chevalier baron; jou
            irai querre Rainuart l' Arragon tant que trover le puisse. » «
            Segneur baron, » dist Guillaume li ber, « Rainuart voel et querre et
            demander.
          
            Ains le querrai dusqu' a la Roge Mer que jou ne troisse le vaillant
            baceler; si m' aidera vers paiens a tenser et ceste gent occirre et
            desmenbrer, et vers paiens le païs conquester. Faites moi tost mes
            armes aporter et mon destrier Florentin enseler; le matin l' irai
            querre. » « Sire Guillaume, » dist Guiborc, « entendés : se vous
            alés par enstraignes regnés, jou ai poour ne soiés enconbrés; car
            remanés, sire, se vos volés. » « Dame, » dist il, « onques mais n'
            en parlés! » Ses chevaliers a li quens apelés : « Segneur, » dist
            il, « Orenge me gardés et ma moillier, que vous ici veés. Gardés,
            Segneur, que ja ne le rendés, car se Dieu plaist, aparmain me rarés.
            » Dont s' est Guillaume fervestis et armés; chaint a l' espee a son
            senestre lés et lace un helme qui fu a or jemés. Ses chevaus fu sous
            l' olive amenés, uns sors bauchans corans et abrievés. Li quens i
            monte, n' i est plus arestés; ses barons a baissiés et acolés; a
            Jhesu les commande.
          
            Li quens monta sous l' olive ramee; Guiborc baisa, .XX. fois l' a
            acolee; puis commanda qu' ele fust bien gardee et la cités vers
            Sarrasins tensee. Li quens s' en ist par devant l' ajornee. Oiés,
            segneur, com faite destinee : par devers Bride, une enstrange
            contree, s' en vait Guillaume el fons d' une valee. Tant chevalcha
            toute jour ajornee a Brides vint encontre l' avespree; ancui orrés
            grant joie. Vait s' ent Guillaume qui ne fine d' errer; mout prie
            Dieu qu' il le laist asener ou Rainuart tempre puisse trover, et
            sain et sauf arriere retorner. Si fera il, se il puet bien errer, en
            l' abaïe a Bride sour la mer, ou il se fait bien servir et garder,
            de biaus mangiers ricement conraier, n' i a celui qui li ost deveer.
            Tant chevaucha dant Guillaume li ber qu' a Bride vint encontre l'
            avesprer. A l' abeïe vait li quens osteler; laiens se fait au
            couvent desarmer,
          
            et cil li font son ceval osteler; pour mangier l' en menerent. La
            nuit revint, si prist a anuitier, Guillaume vait o les moines
            mengier. D' autre part sist, devant lui un tablier; bien le
            servirent toudis .II. escuier. Es Rainuart qui vint del coisenier;
            cele nuit l' ot jeté ens el foier pour chou qu' il ot parlé de son
            mangier. .IIII. pains porte et un poon entier; n' en dona rien a
            moine n' encloistrier. Et Rainuars apele un boutillier : « Aporte
            vin, fil a putain, lanier! Si beveront cil moine del mostier; mieus
            canteront et liront lor sautier; et s' en donés assés cel chevalier
            qui la menjue par lui sor cel tablier; si m' aït Dex, bien samble
            haut princhier. » « Rainuart frere, » ce dist li cenelier, « trop
            nos povés demener grant dangier! Mangiés, biaus sire, ne vous caut
            de plaidier! Laissiés le vin, ne le devés baillier. S' en aviés but
            plain un hanap entier, ja vos verriemes au covent courecier; a cel
            piler vos couvendroit loier. » Rainuars l' ot, le sens quide
            cangier; il saut avant, sel prent par le braier, .III. tours le fait
            entor lui tornoier;
          
            au quart le fait hurter a un plancier; le chief li fent atout le
            hanepier. Dist Rainuars : « Alés avant, Rogier. Mal dehet ait qui
            vos fist despensier! Caitives gens, com par estes lanier! Vous n'
            endurés a boire n' a mangier; tous jors volés languir et enpirier!
            Bevons ces crois et ces bons encensier, que robeor ne vignent ne
            fourrier. Haï! Guillaume, li marcis au vis fier, cil Damediex, qui
            tout a a jugier, vos puist garir de mort et d' enconbrier; et il
            garisse Guiborc vostre moillier, tant ricement seit un home aaisier
            et a sa table servir et ensaucier. » O le Guillaume, prent soi a
            mervillier quant oï la parole. Guillaumes a Rainuart regardé, a mout
            grant paine l' a li quens ravisé, car Rainuars avoit le poil mellé.
            Ne se tenist pour un mui d' or conblé qu' il ne resist coiement a
            celé quant il le voit et rés et coroné, pelice el dos et le froc
            endossé, et les grans botes de feutre bien ovré; bien i entrast demi
            sestier de blé. « Dex ,» dist Guillaume, « biaus rois de maïsté;
            sainte Marie, soiés ent aoré que chi sui avoié. »
          
            Quant li couvens ot mangué, sus leva; prendent le moine que Rainuars
            tüa, pleurent et crient; l' un l' autre consilla : « Par foi,
            segneur, mout malement nous va! Cis vis dïables tous nos afolera!
            Mal soit de l' ore que il chïens entra! » L' abes Henris au cors
            messe canta; quant l' ot cantee, aprés si l' enterra. Li quens
            Guillaume Rainuart apela; oiés com l' araisone. « Amis biaus frere,
            » dist Guillaume li ber, « dont estes vous? Nel me devés celer. »
            Dist Rainuars : « Qu' en avés a parler? Quidiés que doie tot mon
            secré conter? Ne me voel ore pas a vos confesser! Uns moines sui, ce
            povés esgarder; chaens me ving otroier et doner; si quidai Dieu et
            servir et amer, aveuc ces autres a matines aler. Mais or me samble
            n' ont soing de mon canter, tout m' escarnissent, ne me laissent
            ester; de mon mengier veulent toudis parler. Par saint Denis, cui
            jou doi aorer,
          
            tés en porra la parole lever, jou li ferai le haterel voler. Il me
            deüssent honor faire et porter : fiex sui a roi, bien doi fierté
            mener, c' est Desramés qui tant fist a douter; ma suer Orable fait
            forment a loer, et mes serorges, dant Guillaume au cort nés. Itel
            ami ne font a oublïer! Quant jou fui jovenes, si me fist on enbler;
            desous Palerne me vendirent Escler a Loëy qui France doit garder, et
            il me fist a Monloon mener; en la quisine me fist on converser. Tant
            fui laiens c' uns quens me vint rover : che fu Guillaume, qui tant
            fait a loer. Chil Damediex qui tout a a sauver li doinst honor, lui
            et Guiborc sa per. Tant me fist il servir et honorer qu' il me fist
            feme et prendre et espouser. Morte est la dame, ne me pot plus
            durer; un enfanchon me laissa a garder, mais Sarrasin le me fisent
            enbler. Ne vos poroie le grant duel aconter que j' ai eü puis que
            jou seu parler. » Guillaume l' ot, si prent a souspirer mout
            durement l' acole.
          
            « Rainuart frere, » dist li quens en plorant, « jou sui Guillaume,
            que vous regretés tant, qui de Loon vos mena en l' Arcant. Tant vos
            ai quis et arriere et avant, trové vos ai, s' en ai le cuer joiant;
            secors vos mande Guibors o le cors franc, la jentils dame, qui vos
            desire tant. Assis nos ont Sarrasin et Persant .XV. jors a, en
            Orenge le grant; s' ont amené aveuc aus un gaiant; l' autr' ier m'
            ocist mon destrier auferant a un tinel, qu' il a fort et pesant.
            Rainuart frere, s' or n' ont de vous garant, tout i morront, par le
            mient ensïant. » Rainuars l' ot, si salli en estant; Guillaume
            acole, les eux li vait baisant. « Sire, » dist il, « jou irai
            maintenant aveucques vous sans faille. » « Sire Guillaume, » dist
            Rainuars li prous, « de vous veïr ere mout convoitous, mais pour mon
            duel ai esté molt irous; quant or vos voi, mout sui liés et joious.
            Se jou estoie si dignes a estrous que fusse el chiel as angeles
            glorïous, si descendroie s' en estiés besoignous; car chaiens, sire,
            est encor mes tinols,
          
            qui n' est porris ne si n' est verminous, et jou suis fors, ne sui
            pas trop viellous. Car se jou truis le paien anïous qui a Orenge
            demaine ses orgous, tel li donrai par desous son velous que li
            fendrai la teste. » « Sire Guillaume, » dist Rainuars li fiers, « de
            vous veïr ere mon desiriers. Alons nous ent! Sire, ne vous targiés!
            Secorons ces qui les cuers ont iriés! Encore ai jou mon tinel, ce
            saciés, qu' il n' est pourris ne frais ne vermissiés, ains est mout
            bien bendés et ferloiés. Et jou resui assés fors et haitiés, encor
            me soit le poil el cief cangiés; pour vos larrai et autés et
            moustiers. Se jou estoie en paradis couciés, si descendroie se vous
            le commandiés. » O le Guillaume; Dex, il en fu tant liés! Il l' en
            apiele par fines amistiés : « Faites doner mes armes! » Guillaume s'
            arme; s' a le hauberc vestu, l' elme laciet, a son col son escu;
          
            il chaint l' espee qui Charlemaine fut, puis est montés sour l'
            auferrant crenu. Et Rainuars se rarme par vertu : il vest l' auberc
            qui fu roi Capalu, la maille est d' or, onques mieldre ne fu; puis
            lace l' elme l' amirant Malargu, li chercles est d' un bon acier
            menu; et par deseure a le bon froc vestu; nel vaut laissier por che
            que moines fu. Prent son tinel, n' i a plus atendu; vint a l' abé,
            la ou il l' a veü : « Sire », dist il, « j' ai ci reconneü tout le
            milleur segneur que j' ai eü; chou est Guillaume a la fiere vertu,
            chelui d' Orenge dont vous avés eü. Paiene gent li sont sore couru;
            ne vos poist mie, jou irai aveuc lui. » Li abes l' ot, liés et
            joiians en fu; De gré congié li done. Vait s' ent Guillaume et
            Rainuars li ber. Dient li moine : « Saint Julïen, bon ber, ne nos
            laissiés cel maufé retorner! Tous nos fera encor desireter. » Li
            quens s' en torne sans point de demorer. Qui dont vausist Rainuart
            ranprosner, bien le peüst assés tost conparer! Qui dont veïst
            Rainuart randoner, courre et sallir et durement treper,
          
            de mout fier home li peüst remenbrer et de mout grant barnage. Vait
            s' ent Guillaume, qui mout fu en desir de sa chité Orenge reveïr.
            Mout doit amer Rainuart et chierir, qui a laissié les moines a
            servir pour le marcis tenser et garantir. Damedieu jure, qui pour
            nous vint morir ens en la crois pour son peule garir, que se il puet
            a Orenge venir, les Turs fera de male mort morir en mout tres petit
            d' eure. Vait s' ent Guillaume a coite d' esporon, et Rainuars le
            sieut de grant randon; d' eures en autres paumoioit son baston. Tant
            ont erré ensamble li baron qu' il ont veüt sour un tertre roion
            .CCCC. Turs d' une colection. Bien .XX. grans lieues, sans borde vos
            dison, n' i a remés ne bourde ne maison que n' aient mis tout a
            destruction. Li quens Guillaume, que Dex face pardon, les aperchut
            premier en som le mont. .CC. caitis en mainent en prison,
          
            n' i a celui n' ait el col caaignon. Mout hautement crient a
            contenchon : « Aïe, Dex, qui souffri passion! » Li quens Guillaume
            ot la noise et le ton; de ses biaus eux ceurt aige a grant foison,
            moillié en ot son hauberc fremillon. Rainuart voit, si l' a mis a
            raison; et dist Guillaume : « Or entendés, frans hom. Veés lasus
            tant Sarrasin felon, tant bon destrier, tant hauberc fremillon; che
            sont fourrier Mairefier et Noiron. Grant poour ai d' Orenge ma
            maison que ne soit arse en fu et en carbon. Haï, Guiborc! Dex te
            face pardon; de prison vous defende. » Quant Rainuars a les paiens
            coisis, et voit les armes et les destriers de pris, et les caitis
            qui crient a haus cris : « Secourés nous, biaus rois de paradis! »
            ou voit Guillaume, si l' a a raison mis : « Sire Guillaume, entendés
            a mes dis : quatisiés vous par dalés cel larris, et jou irai droit a
            cel roilleïs, en cel marcais dont li bruel est follis; me quatirai
            et si iere quatis. Vés com il vienent broiant et ademis; se il m'
            escapent, jou esragerai vis. » Guillaume s' est lés les arbres
            quatis,
          
            et Rainuars est el marcais tapis. A tant es vous les culvers maleïs,
            broçant s' en vienent par dalés le marcis; de grans ploumees
            batoient les caitis, et cil crioient : « Aidiés nous, Jhesu Cris! »
            Li quens Guillaume lor saut en mi le vis et tint Joouse, dont li
            brans ert forbis. Monjoie escrie, s' est en mi aus guencis et fiert
            un Turc, nés ert de Monbranlis; dusqu' al braier n' est li brans
            resortis. A l' autre cop ocist un aupatris, et puis un autre, et
            puis .V., et puis .VI.; tout autresi com li leus es brebis les vait
            Guillaume ferir par mi les pis. Testes et bras et cherveles et vis
            fait li marcis voler par ces larris; paiens nel voit n' en soit
            espoueris. De lonc li traient quarriaus d' acier burnis, et des
            grans maces dont li poins est massis fierent Guillaume el costé et
            el pis, et sor son helme dont l' acier est massis; ens en son cief
            ont le conte malmis que li clers sans est a terre galis, ne mais li
            quens a le hardement pris; il tint Joiouse, dont li brans est
            forbis; cui il ataint bien est de la mort fis. Mais trop i a des
            felons Sarrasins : par drote force ont le conte jus mis; de son
            destrier l' abatent el lairris. Saisi l' eüssent, mais il est sus
            sallis;
          
            hauce Joiouse, dont li brans est forbis, et fiert un Turc, mort l'
            abat el larris. Et Rainuars est del marcais sallis; dist a Guillaume
            : « Trop estes entrepris. Se ne vos venge, ja enragerai vis! Prent
            son tinel, s' est en l' estor saillis; au premier cop en fait
            trebucier .VI.; de ces paiens faisoit tel fouleïs a quatre cols en
            abat .XXVI.; paien le voient, s' ont les cevaus guencis; dist l' un
            a l' autre : « Dont vient cist Andecris? De ques dïables nos est ore
            saillis? Se il vit longes n' en estorderons vis. Poignons a lui, s'
            ait les menbres malmis; a nos espees soit detrenciés et pris! » Les
            cevaus brocent courans et ademis, a Rainuart fu grans li poigneïs :
            as ars de cors et as espieus burnis l' ont ens el cors en .XIII.
            lieus malmis; desous l' auberc en est li sans betis. Environ lui fu
            grans li huëis, mais Rainuars, li preus et li hardis, tint son
            tinel, qui grans fu et massis; a aus s' eslaisse com hom
            maltalentis, ensus de lui les a tous departis. Aprés Guillaume s'
            est Rainuars guencis; voit lou Guillaume, si l' a a raison mis : «
            Estes vous chou, Rainuart li marcis? Parlés a moi, frans hom et
            posteïs. » Dist Rainuars : « N' ai soig de plaideïs! » Outre s' en
            passe par devant le marcis,
          
            et li quens monte sour un ceval de pris; Joiouse tint, li brans est
            esclarcis. Rainuars sieut le ber tout ademis, les Turs encauce par
            delés un larris. Vers un markais est Rainuars guencis; la voit .X.
            Turs, les cevaus ont guerpis, el marés fuient cascuns tot ademis. Et
            Rainuars aprés eus est saillis. .XXVI. piés, ne s' i est arestis;
            dusqu' al braier est affondrés et pris. Quant il ce voit, si est
            mout esmarris; n' i vausist estre pour tot l' or de Paris. En haut
            s' escrie : « Aïe, Jhesu Cris! Que jou n' i soie perilliés ne
            malmis! Sainte Marie, roïne genitrix; sains Julïens, que n' i soie
            honnis! » Es vous Guillaume ou vient tout ademis, vers le maresc
            point le ceval de pris; Rainuart voit, si li crie a haus cris; dist
            li marcis : « Avés vous auques pris? » « Oïl, » dist il, « le maufé,
            ce m' est vis! A mal eür i soie jou saillis. Hé, car m' aidiés,
            Guillaume li marcis, que jou puisse estre de cest marcais saillis! »
            Et dist Guillaume : « Volentiers, non envis; ne vous lairoie pour
            tot l' or de Paris. » Il passe avant, si l' a par les bras pris; nel
            remuast por l' onor de saint Lis. A sacier prist a force li marcis,
          
            et Rainuars a force est sus saillis; il et Guillaume se sont par le
            main pris, tout soillié furent li chevalier de pris. Tantost s' en
            vont as olliviers foillis, la ou Guillaume avoit son ceval mis.
            Guillaume monte sour le destrier de pris; as caitis vienent, qui
            sont loié et pris, en mi le camp estoient tout maris. Et Rainuars
            les a a raison mis : « Et de quel terre vienent tant de caitis? » «
            De Porpaillart, de la terre au marcis; n' i a remés castiel ne pont
            levis que paien n' aient trestout en cendre mis! » Rainuars l' ot; a
            poi qu' il n' est marris, et quens Guillaume en est mout esbaïs; il
            les desloient et rompent les saïns, et lor desloient les bendiaus de
            lor vis. Et quant il voient, s' escrient : « Dieu mercis! » Rainuart
            en mercient. Vait s' ent Guillaume et Rainuars li ber, droit vers
            Orenge prisent a ceminer; toute la proie font par devant aler.
            Virent les murs d' Orenge luire cler et Glorïete le palais
            principer; voient paiens le mur avironer, pikent et makent por le
            mur effondrer.
          
            Cil se desfendent por lor vies garder; jetent quarriaus por les Turs
            affronter. Dame Guibors ot lacié l' elme cler aveuc les dames, qui
            mout font a loer; la veïssiés mout asprement jeter. Et mout
            commencent Guillaume a regreter, maudient l' eure que tant puet
            demorer. Et Mairefer lor vint devant ester, com hom plains d' ire
            comencha a jurer par Mahomet, que il doit aorer, Guiborc fera a
            cevaus traïner, que raenchon nel porroit destorner. Ains que soit
            prise, jou vos di sans fauser, li couvendra tel bataille endurer que
            en son sanc porra ses mains laver. Guibors s' apoie par dalés un
            piler, garda a destre, si a veü errer dant Rainuars et Guillaume le
            ber; sel reconnut a son tinel lever et dant Guillaume au lioncel d'
            or cler. Quant l' ot veü, si commence a crïer : « Bon soudoier, or
            povés esgarder! Jou voi Guillaume, que Dex puist onorer; o lui
            amaine Rainuart au tinel. Or tost! As armes! Il vos couvient haster!
            Se Turc les voient, que Dex puist craventer, au mien espoir ne
            porroient durer! » « Dame, » font il, « ja nos verrés armer! »
            Desour la tor font un graille soner; dont veïssiés ces haubers
            endoser; es cevaus montent, qu' il ont fait enseler; les portes
            ouevrent; les pons font avaler;
          
            fors s' en issirent; ne vaudrent arester dusque il voient le marcis
            au cort nés et Rainuart, cui Dé puist honorer. En cheus se fierent
            qu' ainc ne porent amer; as premiers cols en font .XXX. verser. Turc
            s' estormisent et prenent a crïer; dusqu' al jaiant ne vaudrent
            arester. Quant il les voit, ses prent a demander : « Pour quoi
            foiés, si vos voi effreer? Quel noise est chou que jou voi la
            capler? Sovent j' oï Monjoie rescrïer. » « Par Mahomet, cui jou doi
            aourer, Franc sont issu a nos por behorder. » Es vous un Turc qui ot
            non Badoer, sor un destrier tence d' esporoner; le poig li ot
            Guillaume fait voler. « Roi Mairefer, » commence a escrïer, « Vostre
            home muerent! Or pensés de haster! Aïe, aïe! Ja les verrés finer! »
            Mairefers l' ot, si commence a süer de maltalent, et d' ire a
            enbraser. Plus tost qu' il pot fait son oire aprester; .CCCC. Turs a
            fait o lui armer, et son tinel commande a aporter. On li aporte, sel
            prent a souslever. Qui li veïst paumoier et doler, devant ses homes
            et courre et sauteler! Onques malfés ne fist si a douter. A l' estor
            vint, la presse fait sevrer;
          
            celui qu' il fiert fait tout jus craventer; si com il passe, ne puet
            frans hom durer. Et Rainuars et Guillaume li ber Monjoie escrient,
            ne voelent oublïer; et saint Mourisse oïssiés reclamer. La veïssiés
            tant Sarrasin verser et tant paien mourir et craventer, tant pié,
            tant poing fors dou cors dessevrer! Es Rainuart courant devers la
            mer, son tinel porte, que on puet redouter; si com il passe fait le
            caple sevrer. Au gaiant vint a un roisel passer, qui nos Franchois
            fait de mort afiner; Guillaume quiert, mais ne le puet trover. Mais
            Rainuars vint a lui randoner; si tost com pot, vint devant lui
            ester, et Mairefers le prent a regarder, a lui s' aproce, prent li a
            demander : « Crois tu Mahom, qui tant fait a loer, ou en Jhesu?
            Garde nel me celer! Mout as hui fait de ma gent afiner, mais tout
            cest mal te voel gueredoner. » Rainuars l' ot, si se prent a irer; a
            son tinel li vait grant cop doner par mi le cief, qu' il le fait
            canceler; de l' un genoil le fait a terre aler. Cil resaut sus, si
            commence a enfler; de son tinel vait Rainuart fraper. Desour le
            goune li a fait randoner que .II. des costes li a fait enbarer, et
            li tinels li ciet sans arester que bien .II. piés le fait en terre
            entrer.
          
            En Rainuart n' ot donques qu' aïrer; son tinel hauce, aussi le fait
            aler com un effoudre qui descent del ciel cler. Quant Mairefers le
            voit vers lui aler, il s' en voloit arriere retorner, mais Rainuars
            le haste pour fraper. Desour ses rains fait son tinel voler, desour
            les os fait la char entamer, sous le braier en fait le sanc couler.
            Se bien l' eüst ataint a l' eschiner, jamais n' alast aillors guerre
            mener. Quant Mairefers se voit si demener, arrier se trait, qu' il
            veut vers lui parler : « Vassal, » dist il, « gentil estes et ber;
            ainc ne vi home, mais me peüst grever. Car faisons chou que jou te
            voel rover : faites Franchois arriere tost raler, et jou ferai ma
            gent ensus aler, dusqu' a demain, que verrons l' ajorner; desous
            Orenge fai un camp aciever si qu' il n' i ait fors nous .II. au
            capler; la conbatons, moi et vous, per a per. Se me povés vaintre ne
            affoler, faites ma gent la ou volés mener; et se te pués par mon
            cors afiner, fai moi Orenges et Guiborc delivrer. » Dist Rainuars :
            « Bien le voel creanter. » Lor fois plevissent, puis se sont
            dessevré; et Rainuars vait au marcis conter
          
            s' il veut la cose issi acreanter. Quant l' ot Guillaume, Dieu prent
            a reclamer que il li laist la bataille finer. Li quens Guillaume et
            Rainuars li ber ont fait lor gent del caple retorner; dedens Orenge
            font les navrés porter. Cil dedens font les pons jus avaler; li
            quens i entre et Rainuars li ber. Sus el palais ont fait l' aige
            corner, et li marcis est assis au soper; bien sont servi, n' en
            estuet nus douter. Aprés mengier, font les napes oster. Dame Guiborc
            commencha a parler vers Rainuart, qu' ele pot tant amer : « Comment
            vos est? Nel me devés celer. » « Dame, mout bien, Dieu en doi
            mercïer. Demain au jour me verrés adouber vers un paien, que Dex
            puist vergonder, desous Orenge, moi et lui, per a per. Se il me puet
            par son cors seul mater, jou li ferai Orenge delivrer et vostre
            cors, qui tant fait a loer. » « Sire, » dist elle, « Jhesu vos puist
            sauver, et il vos laist le Sarrasin tüer. » De Mairefer vos voudrai
            or conter, qui sa gent fait arriere retorner. Devant sa tente les a
            fait assambler, mout belement lor a pris a moustrer : « La grant
            bataille demain a l' ajorner a un Franchois me verrés ajouster. Se
            jou le puis par mon corps afiner, dedens Orenge me ferai couroner;
          
            Guiborc ferai a cevaus traïner. » Dient paien : « Mahon vos puis
            sauver! » La nuit manguent et puis vont reposer; dorment la nuit
            desci a l' ajorner, et Mairefiers se lieve. Li solaus lieve et li
            jors esclaira, li jours fu biaus et gaires ne venta, et Mairefers
            ses armes demanda. .C. .M. i furent ou li Turs s' adouba; au maistre
            tref, ou l' escharbocle esta, sisent .VII. roi; cascuns se presenta
            que la bataille vers le Franchois fera. Mairefers jure que nus n'
            ira; par son cors seul le Franchois conquerra. Dient paien: « Mahons
            vos aidera! » Butors del roi .I. petit s' aproisma, amirant fu et
            Mahom reclama, en bas se mist, ses cauces li lacha; blance est la
            maille, de vermel en i a. Un blanc hauberc maintenant endossa; a
            mailles d' or uns fevres le forja; ainc plus n' en fist, ne jamais
            ne fera. Or escoutés quel vertu l' auberc a : hom qui le porte ja
            malmis ne sera. Desour ces .II. un cuir bouli frema; d' un serpent
            fu, uns Jüis le forja.
          
            Sus el nasal une tel piere esta, el flun de Nil fu trovee piech' a,
            tel vertu a comme vous orrés ja : sel puet veïr, sa vertu doublera;
            s' il est navrés, lués sanés en sera; tant com le porte, jamais soef
            n' avera, n' angoissous fain ne le destraindera. Sor cel hauberc
            autre capel frema, d' un capadoc que merveilles ama : arme trenchans
            ne l' endamera ja. Chis durs capiaus la piere acouveta. Oiés
            pourquoi la piere repunse a : que cil nel voie a cui se conbatra; s'
            il ert plaiés, lués que regardé l' a, lors iert sanés, ja ne s' en
            sentera. .IIII. machues a son chaint pendu a, et .X. fausars de quoi
            il lancera. Quant fu armés, son tinel demanda; on li aporte et il le
            paumoia. Bien fu loiés, broces d' acier i a; de caisne fu, un mui d'
            orge pesa; et Mairefers a son col le jeta. Legiers li samble; noient
            ne li pesa. Paien le voient, chascuns d' aus s' escrïa : « Sire
            Mahom, grans dex! Or i parra com veillerés. » Cascuns s' agenouilla,
            Mahomet prient, qui le mont estora, qu' il li aiüt quant mestier en
            avra. Cil fu armés; ses homes apela : « Segneur baron, » dist il, «
            traiés vos cha;
          
            vés la cel camp ou me combatrai ja. Gardés que nus ne se mueve de
            cha pour nulle chose qu' il voie par dela! » Desour ses eus cascuns
            d' aus s' escrïa : « Par Mahomet, nus ne se mouvera. » Atant s' en
            torne, de Mahom se saigna. Paien remainent, que il lor commanda;
            Mairefers oirre, onques ne s' aresta; si vint el camp ou il se
            conbatra. Desous Orenge a la porte hurta de son tinel, que en sa
            main porta; pour un petit jus ne le craventa. A sa vois haute
            durement s' escrïa : « Vois me chi prest! Es tu recreüs ja? Moie est
            Orenge et quanque il i a. Guiborc la fause traïnee sera; ja vostres
            Diex aidier ne li porra. Cil dedens l' oent, cascuns d' aus s'
            escrïa : « Vés le gaiant venu! Or i parra qui de cest camp pris et
            onor avra. » Rainuars l' ot, Jhesu en mercïa; ses armes li
            aprestent. Quant Rainuars a le cri entendu, il saut en piés, s' a
            Mairefer veü; armes demande, n' i a plus atendu.
          
            On li aporte un blanc hauberc menu, la maille est blance plus d' un
            cainsil cousu; et Rainuars l' a erranment vestu. .III. en vesti, qui
            sunt de grant vertu. Par desus vest un clavain qui bons fu; arme,
            tant soit de fin acier menu, nel puet sourfaire vaillissant un
            festu; el cief un helme, qui fu roi Malargu, de double acier, onques
            mieudre ne fu. Son froc demande, et on li a rendu; nel vaut laissier
            pour chou que moines fu. Sa suer li doune un branc d' acier moulu,
            et s' a Joiouse qui Charlemaine fu. Rainuars prie que on li chainde
            au bu; Guiborc li çaint, plus n' i a atendu, et puis li lace les las
            de l' elme agu. Il regarda, s' a son tinel veü qui la gisoit par
            dalés un escu. Il passe avant, si a sa main tendu; le tinel prist
            par si ruistre vertu com se ce fust un rain d' arbre foillu. «
            Marcis, » dist il, « or vien cha. Ou es tu? Proiés pour moi; j' irai
            au mescreü. Je me commant au digne non Jhesu, par sa merci me doigne
            tel vertu que jou conquiere cel paien malostru. » Guillaume l' ot,
            si li a respondu : « Par cel Segneur qui el ciel fait vertu, ja me
            verrés lacier mon elme agu; .XX. compaignons, que je ai esleü,
            ierent o moi, sans point d' aresteü,
          
            lés cele porte en cel broillet foillu. Cascuns avra son branc d'
            acier moulu; se mestier est, tost serés secouru. » Quant Rainuars a
            Guillaume entendu, or saciés bien ainc si dolans ne fu. Il le
            regarde, si li a respondu : « Par cele crois ou Dex fu estendu et
            par le saint bautesme qu' ai receü, vous n' avés home tant hardi ne
            menbru, s' il i venoit dusque l' aie vaincu, tous les os ne li
            froisse. » « Sire Guillaume, » dist Rainuars li ber, « si m' aït
            Dex, qui tout a a sauver, corcié m' avés; nel vos quier a celer!
            Gardés n' i ait si hardi baceler, ne un ne autre, ne demaine ne per,
            qui les pons ost hui cest jor avaler, si chier qu' il ait son cors a
            retorner. De traïson ne voel oïr parler! Ma foi plevi, si ne li voel
            fausser; de cest palais me poués esgarder et le bataille ferir et
            endurer. » Che dist Guillaume : « Jhesu vos puist sauver! N' en
            movra nus pour la teste coper! » « Jel vos lo bien, » dist Rainuars
            li ber. La porte ouvrirent, le pont font avaler, et cil s' en ist
            cui Dex puist honorer;
          
            le pont a fait maintenant sus lever. Et li marcis ne se volt
            arester, et tuit li autre vont as cretiaus monter, et la contese
            pour son frere esgarder tout prient Dieu qu' il le voelle sauver. Et
            Rainuars ne se vaut arester; vers Mairefer s' en commence a aler,
            qui couchiés ert pour son cors deporter. Rainuart voit, ne se degna
            lever; orgillous fu, nel vos quier a celer; ainc ne degna sa teste
            remüer. Et Rainuars ne le pot endurer, de mautalent commence a
            tressüer; ou qu' il le voit, si li prist a crïer : « Lieve sus tost!
            Trop te puis ci witrer! Or del combatre; pres est de l' avesprer. »
            Mairefers l' ot, si commence a parler : « Et pourquoi, sire, me
            devroie lever? » Dist Rainuars : « A moi t' estuet capler; de la
            bataille vien ton cors aquiter. Lieve tost sus, ne me fai aïrer! Que
            par la crois ou Dex degna poser, je te ferrai, se tu me vois irer! »
            Et Mairefers li prent a faveler : « Mout sambles bien musart a ton
            parler; quides me tu a un cop afoler? Par Mahomet, cui jou doi
            aorer, s' avoies .XX. des millors fait armer que tu porroies en ton
            paiis trouver,
          
            si fuissent chi venut por moi grever, ses occiroie et feroie
            affoler. Mais or t' en va arriere reposer, et si te fai baignier et
            ventouser; car se t' avoie ocis et fait finer, sel me pourroient mi
            parent reprover. Se veus combatre, va dont, si fai armer .XX. des
            millors que tu porras trover. Cha les amaine, si me verras lever; a
            la bataille me verras retorner. » Rainuars l' ot, le sens quide
            derver; son tinel jete, vers lui prent a aler le main au branc, qui
            le poing ot d' or cler; fors le sacha, mout par fait a douter. Lors
            s' abaissa, si le prent a tirer par les grenons, et si li vaut
            colper. Si pres a fait l' espee au cuir aler que poil et cuir l' en
            veïssiés colper; li sans vermaus en prent fors a coler. Quant il
            chou sent, coulour prist a müer; de maltalent commencha a süer.
            Adont saut sus, que ne vaut demorer; son tinel vait a ambes mains
            coubrer par tel aïr que tout le fait trambler. Voit Rainuart, si
            commence a crïer : « Mout es hardis qui m' osas adeser et mes
            grenons et sacier et colper. Par Mahomet! Mar l' osastes penser! Ja
            li tiens Diex ne te pora sauver! A mon tinel te voel gueredoner
          
            que mes grenons m' as fait ensanglenter. » A Rainuart en vait grant
            cop doner desor son elme qu' il l' a fait enbarrer; les bones pieres
            en fait jus craventer. Desour l' espaule fait le tinel voler; ne
            fust li fers qu' il avoit endossé, ja mar queïst nul mire pour
            saner. Tout par encoste fait le tinel coler; si vait broiant qu' il
            ne pot arester, .XIIII. piés le fait en terre entrer. La ou le voit,
            si li prent a crïer : « Fils a putain, or vos couvient finer! »
            Quant Rainuars s' oï si ranprosner, en son poing tint Joiouse o le
            poing cler; sore li cort, grant cop li vait doner desour son elme
            qu' ot fait envoleper. Mais il fu durs, ne le pot entamer; l' acier
            resaut, ke nel pot esgruner. Et Rainuars le sens quide derver; le
            branc regrete, si le prent a blasmer : « Brans, qui te porte, Dex li
            puist mal doner! Jou ne m' en sai ne aidier ne tenser. Miex aim
            tinel por un bon cop doner que tels cent fers, Dex les puist
            craventer! Ne valent une maille! » Rainuart ot le cuer mout irascu,
            mout fu dolans de chou qu' il ot veü.
          
            Son tinel lieve com un rain de seü; vers Mairefer s' en vait col
            estendu. Par grant aïr l' en a un cop feru sour les espaules sor le
            cuir qui durs fu; ne l' enpira valisant un festu, car li tineus
            rebondist par vertu com s' il eüst sour un perron feru; et
            nonpourquant le cuer a tresperdu. Mairefers saut, s' a un dart
            conseü en un fourriel qu' ot a son col pendu. Il le coilli, en sa
            main l' ot tendu; a Rainuart en feri el wit bu; ront les haubers,
            qui sont maillié menu; le cuir del dos a li fausars rompu desous l'
            aissele, par les dras c' ot vestu, plus de vint piés l' a en terre
            feru; li sans vermaus en ciet el pré herbu. Par ranprosne a Rainuart
            respondu : « Consüi t' ai! Merci au roi Cahu! Pour mon grenon, que
            tu as desrompu, ains que t' en voises, te ferai irascu. Ne toi, ne
            t' arme, ne ton baston costu, toute ta force ne pris mais un festu!
            » Et Sarrasin ont lor segnor veü; dist l' un a l' autre : «Vés le
            Franc esperdu; durer ne porra mie. »
          
            Quant Rainuars voit le sien sans raier de son costé, mout se crient
            d' enpirier; a ambes mains a haucié le levier, ja iert dervés s' il
            ne se puet vengier. A Mairefer vait un grant cop paier : desor son
            elme fait son tinel glacier; ausi bondist com desor un acier. Issi
            fais cols fait mout a resoignier; .II. de ses costes li a faites
            brisier et l' un genoil a la terre ficier. Paien le voient, si
            prendent a hucier : « Mahomet sire! C' or li alés aidier! » Voit le
            Guillaume, qui le vis ot mout fier; as chevaliers qu' il ot fait
            arengier a ses cretiaus est alés plaidoier : « Mout le seit bien
            Rainuars manoier; certes mout fait li vassaus a proisier! Qui fiert
            tes cols, Jhesus li puist aidier! » Dient si home : « Dex le gart d'
            enconbrier! » En Mairefers n' en avoit qu' aïrier. Dont a saisi son
            tinel de quartier; ausi le lieve com un rain d' olivier; Rainuart
            fiert sour son elme d' acier que flors et pieres en fait jus
            trebucier. Si l' estordi, Dex li doinst enconbrier, pour un petit ne
            ciet el sablonier.
          
            Dex le gari, qui le mont doit jugier. Encor rehauce amont son grant
            levier, que desour l' elme le quida renvoier; mais Rainuars ne l'
            osa aproismier. Li tinels ciet sour la terre en l' erbier que bien
            .v. piés le fait dedens glacier. Quant il nel pot del tinel
            damagier, de son forriel oste un guivre d' acier, que Rainuart en
            voloit estecier, et el carnal et el cors enbroier; bien plaine paume
            le fait dedens fichier. Quant Rainuars a sentu froit l' espiel, hors
            le sacha, si li cort envoier : par mi les quisses li a fait
            estechier, de l' autre part en pert plus d' un quartier; li sans en
            cort, l' erbe fait vermillier. Et Mairefers prent le nés a froncier,
            les dens a croistre, et le teste a hocier; de grant angoisse
            commence a larmoier. A plain cours cort Rainuart enbracier, si le
            soulieve com un rain d' olivier, .III. tors le torne, si le fait
            enbroncier; pour un petit ne l' a fait trebucier. As dens le mort
            par mi l' auberc doblier; la char en pince, le sanc en fait raier.
            Et Rainuars se prent a eslaissier, de lui le boute, si commence a
            hucier: « Tu m' as coisié, Diex te doinst enconbrier! »
          
            Le poig haucha, qu' il ot gros et plenier, es dens le fiert, le sanc
            en fait raier; les .II. devant en a fait pechoier. Et Marefers l'
            estraint sans delaier; si l' a estraint qu' il l' a fait trebucier,
            par droite force le fait agenoillier. Cil s' esvertue, si prent a
            redrecier; il li escape, et si se trait arrier; por son tinel
            retorne. Ambedoi furent de bien faire apresté. Ausi se hurtent, je
            vos di par verté, com carpentier quant il sont assamblé pour
            roilleïs faire sour un fossé quant doivent prendre ou castel ou
            cité; et cil demainent une tel tempesté. Rainuars passe, s' a son
            tinel levé; Mairefer quiert, grant cop li a doné que plaine paume a
            le chercle enbarré. Li sans li ciet sous les eus a plenté; de grant
            angoisse a le cief encliné. Et Rainuars l' a puis araisonné : « Car
            croi en Dieu, si prent crestïenté! Si te bautise, si avras m' ireté;
            plus te donrai de terre par vreté que n' ait Guillaume se il te
            vient a gré. » Li paiens l' ot, si a le sanc müé; par mal cuer a
            Rainuart apelé :
          
            « Comment, vassal! Tu m' as si mal mené, a poi ne m' as le cief
            eschervelei; or veus acorde! Pour coi m' as si mené? Cuides me tu
            avoir desbareté? Ains que jou croie Jhesu de maïsté ne en Marie,
            dont tu m' as ci parlé, de mon tinel t' avrai si mal mené que tous
            les menbres t' en avrai enfroé. Mout bien te garde; ja t' arai
            affronté. » Son tinel lieve, Rainuart a visé, et il le voit, si l' a
            mout redouté. N' osa atendre ce qu' il ot entesé; plus de .XX. piés
            a reculé el pré. Jete son cop, mais ne l' a adesé; devant son vis
            est le tinel coulé. S' il l' eüst bien ataint et assené, nul mire el
            mon ne l' eüst mais sané; mout fu iriés quant ne l' a asené. Une
            grant make c' ot a son çaint noé prist Mairefers par vive poesté;
            avant courut, grant cop li a doné; desour le hanke l' a li Turs
            asené. La mace poise bien un sestier de blé. L' os li froissa bien
            un pié mesuré; Rainuars ciet, car il l' ot mout grevé. Li Turs s'
            escrie quant il le voit versé : « Vassal, vos Dex vos a mout oublïé!
            Povés savoir poi a de poesté; Mahom vaut miex, que jou ai reclamé.
            Croi en Mahom, si avras m' amisté;
          
            jou te menrai au roi Thiebaut l' Escler, qui te donra moillier tout
            a ton gré. » Rainuars l' ot, si l' a mout regardé; amont se lieve,
            si l' a araisoné : « Vassal, » dist il, « tu m' as mout mal mené; la
            hance m' as et le costé froé. Bien ai oï ce que tu m' as rové, que
            Mahom croie qui d' or est tresjeté � on le puet si jeter en un fossé
            com un vil cien se on l' avoit tüé. Assés vaut mieus Jhesu de
            maïsté! » Mairefers l' ot, forment l' en a pesé; pour un petit ne l'
            a escervelé. Mais Rainuars a un respit rové tant que il ait un
            petitet oré; cil li otrie volentiers et de gré. Ensus se trait sour
            son tinel cliné; Mairefer voit, qui l' ot forment navré, de l' autre
            part sour son fust acousté. Rainuars a Damedieu reclamé : « Glorïeus
            Dex, qui me feïstes né, et cil et terre, et lumiere et clarté,
            bestes, oisiaus, et iver et esté; Adam feïs; quant tu l' eüs fourmé,
            si li donas feme de grant biauté � Eve ot a non � par vostre
            volenté. Un fruit d' un arbre lor eüs deveé : Eve en dona Adam pour
            enganer, li Satanas li avoit enorté. Par ice furent en enfer
            enconbré. Por chou prist Dex en feme humanité :
          
            en Belleem nasquites au Noel de la virge pure de caesté. Par vo
            naissance fu li mons en clarté, et cil qu' estoient en enfer
            enserré, Adans, Abel, Abrahans, et Noé, Jonas, Joiel, Moÿses le
            sené, et tout li autre qui erent vo privé, par vostre char furent
            tout delivré. .III. roi vos quisent, qui mout orent bonté; or,
            mirre, encens, vos orent presenté; vous le preïstes par grant
            auctorité, puis s' en ala cascuns en son regné. Li fel Herodes,
            quant sot la verité, de vo naissance ot mout le cuer iré; il vos
            fist querre par trestot le regné, mais que Joseph vos en avoit
            porté. Les enfans prist trestous de vostre aé, tous les ocist;
            Inocent sont clamé. .XXX. ans alastes preechier ton regné o tes
            disciples, qui t' orent en cierté : Pieron, Andrieu, Simon, et
            Thadeé, et tous les autres, que jou n' ai pas nomé. En Jhersalem
            entras par humleté, et chevauchas l' asne par simpleté. En la maison
            Symon t' ont amené; la mangas tu, ce set on par vreté. La
            Magdalaine, qui tant ot de biauté, vint a vos piés, tendrement a
            plouré; et de ses larmes vos ot les piés lavé, puis oinst de basme
            par bone volenté.
          
            Com sage fist, bien fu guerredoné, car si pecié li furent pardoné.
            Judas fist mout de vous grant cruauté, car lui en furent .XXX.
            denier doné, que li Jüif li orent apresté; il vos saisirent, tost
            vos orent mené devant Pilate pour estre a mort livré; sus el
            Calvaire vos en orent mené. En cele crois qu' eüstes aporté vos
            misent il, et ont a cleus serré, et de la lance plaiet ens el costé.
            Cil n' avoit onques eü es eux clarté : il terst ses eux, lor furent
            alumé; merchi cria, tost li fu pardoné. Mort souffris, Dex, grans
            rois de maïsté. Uns chevaliers qui fu de grant bonté, che fu Joseph,
            a Pilate ot esté; vos cors rouva pour saudees a gré a son segneur,
            et il li a douné. Despendi vous par bone volenté, en un sepucre ot
            vostre cors posé; et au tierc jour fustes resusité. Vostre desciple
            estoient effraé; a eus venistes, ses eüs conforté. El ciel montastes
            lasus en maïsté. Si com c' est voirs que j' ai chi devisé, envoiés
            moi, se il vos vient a gré, tele vertu par vostre poesté
          
            que jou conquiere cest paien parjuré qu' il reçoive baptesme. »
            Quant Rainuars ot s' orison finee, vers Damedieu a sa coupe clamee,
            si se saina de sa main haut levee. A .II. poins prist sa grant perce
            quarree, vers Mairefer en vint en mi le pree. Li Turs le voit, s' a
            la chiere levee; les eux raoille, s' a grant fierté menee; ainc ne
            foï, ne ne fist trestornee. Sa mace prist, c' ot a son chaint noee;
            a Rainuart jeta par aïree. Jhesus le tense et la vertus nomee;
            devant son nés est la mace passee; d' autre par lui est en terre
            volee. Rainuars vint vers lui de randonee; de son tinel li a tele
            donee l' os li rompi, l' espaule a desnoee; en .II. brisa sa grant
            perce quarree. Quant Mairefers ot sentu la colee, a clere vois a
            fait haut escrïee : «Mahom! Mahom! vo loi est hui fausee! Ne vos
            pris mais une pume paree. » Vers Rainuant en cort grant aganbee; del
            poing c' ot gros li a tele donee ens en la ciere, qu' il avoit
            couloree, del nés li vole li sans a randonee que la ventaille a tout
            ensanglentee.
          
            Rainuars met jus la perce quarree; as puins le prent; done li tel
            colee qu' il a le bras senestre desloee. Malement le demaine. Cil
            tint le Turc qu' il ne le vaut laissier; si le tint fort qu' il ne
            se pot aidier; del bras brisié l' avoit mout enpirié. Et Rainuars l'
            a fait agenoillier; si fort le boute qu' il l' a fait trebucier. Si
            le saisi par son helme d' acier; Fors li esrage, les las fait
            depecier. Mist main au branc, si le prist a haucier; del poing del
            branc le fiert el hanepier, par mi le coife li fist le sanc raier.
            Quant Mairefers se voit si damagier : « Frans hom, » fait il, «
            merci te voel proier! Fai me a ta loi lever et bauptisier; je croi
            celui qui se laissa coucier ens en la crois pour son peule avoier. »
            Rainuars l' ot, prent soi a rehaitier, et de pitié commence a
            larmoier; et Rainuars prist Dieu a graciier. « Sire, » dist il, «
            jou vos en voel proier. Com avés non? Nel me devés noier. » « Jel
            vos dirai, » fait il, « sans atargier. Paien m' apelent Mairefer le
            guerrier.
          
            Ne sai dont sui, si me puist Dex aidier, mais on me dist, nel vos
            quier a noier, quant moie mere dut de moi acoucier, de moi l' esteut
            et ouvrir et taillier; Dex regart l' ame, qui tot a a baillier.
            Quant fui petis que jou dui alaitier, si m' en enblerent Sarrasin
            pautonier; presentés fui a Thiebaut le guerrier. Garder me fist,
            norrir et ensegnier; ses niés estoie, merveilles m' avoit chier.
            Ensi fui nés, ne le vos quier noier; si ving ici cest paiis
            calengier, et Pourpaillart et trestout le gravier fu a mon pere,
            chou oï tesmoignier. Mors est piech' a, Dex ait l' arme del ciel; on
            l' apeloit Rainuart au levier, maint Sarrasin a fait mort trebucier.
            Sire, ensi fu com vous m' oés plaidier. » Rainuars l' ot; le sens
            quide cangier; chou est ses fiex, bien l' ot a l' acointier; del
            puig en l' autre commencha a maillier, de son cief oste son elme de
            quartier, les las de soie commence a deslacier. Ou qu' il le voit,
            si le cort enbracier; les eux, la bouce, li commence a baisier; si
            l' acoula et si l' a enbracié : « Tes peres sui, bien le puis
            aficier. Jou t' ai bien mort par mon grant destorbier! » A terre
            ciet, si prent a larmoier; quant se redrece, si commence a huchier,
            ses paumes batre, ses chevieus a sachier; mout tres grant duel
            demaine.
          
            En Rainuart n' en ot que aïrer; son enfant prist forment a regreter
            : « Biaux fiex, » dist il, « bien devroie derver! » Mairefers l' ot,
            prent le cief a lever; son pere esgarde, si commence a plorer : «
            Pere, » dist il, « pour Dieu laissiés ester; jou doi plourer et
            grant duel demener. Qui fiert son pere, Dex nel veut pardoner s' on
            ne li fait errant le poing coper; prendés cel branc que jou voi la
            ester, et si me faites le pong del brac colper dont vous ai fait le
            cors ensanglenter. Repentans sui; aler voel outre mer, descaus en
            langes pour m' ame racater. » Dist Rainuars : « Biaus fiex, lai chou
            ester; jou nel feroie pour les menbres colper. » Il s' abaissa pour
            son fil desarmer; l' elme et l' auberc commencha a oster. De sa
            chemise prist un pan a colper; le bras li loie, qui li fait doloser.
            Li marcis ert sour le mur acousté, Guiborc o lui, qui mout fait a
            loer, et chevalier, que jou ne sai nomer; vienent entour, prendent
            lui a mostrer : « Sire, » font il, « or povés esgarder; si grant
            merville onques ne fu sa per! Vés Rainuart si grant duel demener,
            ses paumes batre et ses cheviaus tirer,
          
            le Turc sovent baisier et acoler, et de ses dras ses plaies
            repender. » Dist li marcis : « Mout me fait tressüer. Jou iroie,
            mais ne m' os parjurer; en couvent l' eu, pour ce ne l' os fauser.
            Dame Guiborc, vous i couvient aler. » Guibors respont : « N' i ai
            que demourer. » Ist del postic, le pont fait ratirer; dusqu' a son
            frere ne vaut ainc arester. Quant el le voit, si commence a plourer;
            dist Guiborc : « Frere, qu' avés a dementer? Ques duels est che? Nel
            me devés celer. Apertient vous cil que jou voi la ster? » Dist
            Rainuars : « Ne le vos doi celer; chou est vos niés, bien le devés
            amer, fiex Aielis, qui tant ot le vis cler. Mais or alés, dame, sans
            demorer, tost au marcis, si le faites armer. Ses compaignons faites
            o lui monter, ces Sarrasins voisent tous decolper. La mort mon fil
            lor ferai comparer! » Guiborc respont : « Bien le voel creanter. »
            Elle s' en torne, n' i vaut plus demorer; dedens Orenge commencha a
            entrer. Li marcis vient por sa feme adestrer; il n' i remaint
            serjant ne baceler qu' encor ne voisent la novele escoter. « Hé!
            marcis sire! » dist Guiborc au vis cler, « chou est mes niés, cil
            gaians d' otremer, filx Aielis et Rainuart le ber.
          
            Armés vous tost! Faites vo gent monter! Ces Sarrasins alés tost
            decoper! » Et dist Guillaume : « Segneur! or del monter! » En
            Glorïete a fait un cor soner; ainc puis Franchois ne vaudrent
            arester. Dont veïssiés ces haubers endosser, helmes lacier, sor ces
            cevaus monter, monter es sieles, et ces espiex branler; les portes
            font ouvrir et desfremer. Dont en essirent sans plus de l' arester,
            et li marcis les vait devant guïer. La veïssiés ces cevaus randoner;
            vers Rainuart tencent d' esporoner. Quant Sarrasin les voient aïrer,
            dist l' un a l' autre : « Qui puet son cors sauver Mahomet doit
            gracïer et loer. No sire est mors; n' i poons recovrer. Pensons nos
            cors de deffendre aprester, plus avons gent que il n' aient assés;
            se vous volés, bien le povés esmer. Se nous fuions, saciés bien sans
            fauser, ocis serons, n' en poons escaper; se les poons rompre et
            desbareter, les murs d' Orenge feriemes craventer, dame Guiborc a
            cevaus traïner. » .C. cors sonerent pour lor gent racesmer, et noi
            Franchois vienent sans arester; Turc esporonent, si se vaudrent
            meller. La veïssiés tant ruistre cop doner, tant pié, tant poig,
            tante teste voler,
          
            et tant paien mourir et jus verser, chevaus par cans lor regnes
            traïner, et le marcis mout ruistres cols doner; mout forment en
            mehaigne. Grant fu l' estor et fors li capleïs. Mout i fiert bien
            Guillaume li marcis; cui il consieut, bien est de la mort fis. Et
            cil ceval fuient par ces larris, regnes par piés; grans fu li hueïs.
            La peüssiés veïr paiens marris, des mors i fu grans li abateïs; de
            Frans, de Turs i ot forment ocis. Guillaume point le bon destrier de
            pris, un amiral fiert des gens de Persis desour son elme, qui fu a
            or massis; couler li fait le branc ens el cervis. Li ber Guillaume
            est arriere guencis, sa gent escrie : « Ferés sour ces caitis!
            Aidiés vous tost de ces bons brans forbis! » Dont se rescrient : «
            Montjoie saint Denis! » Plus d' une arcie ont les Turs resortis; a
            l' estendart les ont arriere mis. La se raloient, s' ont lor cevaus
            guerpis; as ars turcois et as espieus forbis ont de nos gens ocis
            .XL. et dis. Testes et bras et cerveles et pis
          
            volent par cans; cil muerent, cil est vis; ceurent li rieu del sanc
            as Arrabis. Ja i eüst et des mors et des pris, mais li marcis, qui
            est preus et hardis, tint en sa main le branc qui est forbis; cui il
            ataint, bien est de la mort fis. Si com il va les a tous departis; a
            l' estandart, ou l' escarbocle est mis, la est venus com hom
            mautalentis. A .II. mains fiert de son branc couleïs; le mast colpa,
            qui fu el camp assis; il versa jus; es vous paiens guencis. Desour
            Guillaume fu grans li huëis; d' espiex, de dars, l' ont ens el cor
            malmis, desous lui ont son bon ceval ocis. Li quens saut sus com hom
            preus et hardis, l' escu enbrace et met devant son pis. A tant es
            vous .X. chevaliers de pris de la maisnie Guillaume le marcis :
            Gautiers de Termes, Gerars, et Guïelins, Hues, Bernars, et Guis de
            Saint Denis; si com il vont ont les rens departis; Guillaume voient
            qui estoit entrepris; cheval li donent; li quens est sus saillis. Il
            esporone, et li cevaus de pris saut un arpent entre les Arrabis. La
            oïssiés un grant carpenteïs de lor espees sour les escus vautis; d'
            une fort lieue a on oïs les cris : cil val, cil pui, cil mont, et
            cil larris
          
            retombisoient des cols des fereïs; mout fu grande la noise. Grant fu
            l' estor, bien fait a ramenbrer; mout i fiert bien Guillaumes au vis
            cler. La oïssiés ensegnes escrïer, et ces cevaus lor regnes traïner,
            del sanc des mors les grans rusiaus coler. Paien ne porent plus l'
            estor endurer; ne m' esmerveil, bien le vos puis conter, n' ont pas
            segneur qui les puisse tenser. Assés en sont plus le jor mal mené.
            Metent a voie tout contreval les prés, Franchois aprés, qui nes
            porent amer; .XL. mile en i font craventer. Si com il vont, font la
            porre voler qu' il en covint le cler jor oscurer. Grans fu l'
            encaus, nel vos quier a celer; .M. en cheïrent et prendent a crïer,
            et noi Franchois les vont as poins coubrer. .M. en i prendent, si
            les font desarmer, et de lor regnes lor font les cols noer; et le
            marcis les commande a mener. Aprés ses gens fait ses cevaus aler que
            sievent Turs, Dex les puist mal doner;
          
            au branc fourbi lor font les ciés voler. La oïssiés Mahomet
            reclamer; petit lor vaut, tous les covint finer; ainc n' i remest un
            seul au dessevrer que li quens n' ait fait trestot decolper. Arriere
            vont; pres fu de l' avesprer. Qui veut gaaig, assés en puet porter;
            onques n' i ot si povre qui mener ne puist ceval ou mul d' outre la
            mer. L' estandart font desour un car mener, tentes et voiles font
            les cevaus trosser. Puis s' en retornent et pensent del haster;
            cheus aconsievent que il en font mener. Li marcis vient deriere por
            garder le grant tresor qu' il avoit conquesté. Une grant lieue, qui
            vausist esscouter, poïst oïr les caretons heller. Droit a Orenge
            vienent a l' avesprer : cil dedens vont les portes desfremer, et
            cars et biestes font la dedens mener. Orenge fu bien garnie au
            souper; tout s' esmerveillent qui le vont esgarder. Guibors descent
            el palais principer � .C. dames vont el palais pour fester �
            Guillaume voit, sel courut acouler. Deslace l' elme, sel commence a
            viser, et voit le conte un petitet navré; li chevalier li font l'
            auberc oster. As osteus vont pour lor cors desarmer. Et li marcis
            fait un graile soner:
          
            en son palais fait ses homes mander, et il i vindrent, ne l' oserent
            veer. Il lor a pris bonement a moustrer : « Segneur, » fait il, «
            jou vos voel commander que de biaus dras vos faites conreer, les
            saintuaires faites avant porter. N' en remaigne hom pour les menbres
            coper! Rainuart voel et son fils amener en cest palais pour aus bien
            honorer; li mirre i soient pour les plaies saner. » « Sire, » font
            il, « bien fait a creanter. » A lor osteus en vont lor cors parer,
            et prestre et clerc se revont atorner; clers veïssiés casures
            endosser, crois et reliques font devant aus porter; belement vont et
            prendent a canter. Li quens Guillaume, qui tant fait a loer, aprés
            les clers fait les barons aler, et Guibors a les dames a guïer.
            Quant issent fors, les clokes font soner; dusqu' as barons ne
            vaurent arester. Son fil ot fait Rainuars acliner, sour ses jenous
            le tint mout bien li ber. Grans sont les plaies, ne finent de saner.
            Es vous Guillaume qui commence a crïer : « Cil Dex de glore, qui
            tout a a sauver, vos puist vos cors garandir et tenser. » Et
            Rainuars prist le cief a lever, des eux del cief commencha a
            plourer. Guillaume esgarde, si commence a parler :
          
            « Vés ci mon fil, jou nel puis mais celer, Fil Aielis, vostre niece
            au vis cler. Mes grans pekiés le m' a fait afoler! Faites le tost a
            Orenge porter; la le ferons as mires resaner. » Dist li marcis : «
            Bien le veus creanter. » Il passe avant, car il le veut mirer; l'
            elme a l' enfant voit devant lui ester; leva le en haut pour le
            mieus aviser. Il le trestorne, puis le prent a loer, et le capel
            desore a fait oster del cuir bouli pour le piere esgarder. Guillaume
            l' oste, si le fait dessevrer; la pierre voit, qui si reloisoit
            cler. Mout ert vaillans, jou le di sans fauser : nus n' est malades,
            s' il le prent esgarder, que maintenant ne se prenge a saner. Li
            quens Guillaume prist colour a müer, a Rainuart s' en acort pour
            moustrer; adont andoi garirent. Rainuart fu liés de chou qu' a veü.
            La piere voit qui a si grant vertu n' alissiés mie .X. piés el pré
            herbu quant il fu sains, qu' il n' a nul mal eü. Errant saut sus, n'
            i a plus atendu; Dieu et sa mere rent mercis et salu.
          
            Voi le Guillaume, ains mais si liés ne fu que par la pierre avoit
            santé eü; ne le donast pour le tresor Cahu. Et Rainuars l' a
            Mairefer rendu; cil l' esgarda, en sa main l' a tenu; ne quidoit mie
            qu' ele eüst tel vertu. A ses plaies et au brac c' ot rompu le mist
            et touce acoutés nu a nu; tous sains devint par le commant Jhesu. Il
            saut en piés, s' a Guillaume veü; les eux li baise et sovent et
            menu. « Sire, » dist il, « venus sui en salu! Bone est la piere,
            ainc si bone ne fu; gardés le bien, car mout a grant vertu! » Cil
            prent la pierre et l' elme qu' est agu; dame Guiborc le baille.
            Quant Rainuars se senti si sané, et Mairefers, grant joie en a mené.
            Li quens Guillaume les a araisoné : « Alons nous ent vers la bone
            cité. » Et il respondent : « Volentiers et de gré. » Droit vers
            Orenge prisent a ceminer; par mains tenans, entrent en la cité,
            dusqu' au palais ne se sont aresté, et li clergié sont au moustier
            alé. Les dras osterent dont il furent paré; as osteus vont, si se
            sont reposé. Li quens Guillaume est el palais listé, si home aveuc
            qu' il a mout honoré;
          
            de Glorïete monterent le degré. As cors d' ivoire a on l' aige
            corné; cil chevalier sïent qui ont lavé; et quant fu tans si sont
            coucier alé. Dorment la nuit deci a l' ajorner; par le palais
            lievent li plus privé. Et Rainuars et ses fiex sont levé; vont a
            Guillaume, si l' ont araisoné. Dist Mairefers : « Entendés mon pensé
            : jou vaudroie estre en fons regeneré d' oile et de cresme, se il
            vos vient a gré. » Et dist Guillaume : « Mout avés bien parlé! Jou
            ne fusse si liés en carité qui me donast un mui d' or fin conblé. »
            Son capelain a Guillaume apelé : « Faites ens fons aige metre a
            plenté. » Cil s' en vait tost, n' i est plus demouré : au clergié
            conte che c' on li ot conté. Et li canoine ont les fons apresté,
          
            et cil revient, s' est el palais monté; ou voit Guillaume, si l' a
            araisoné : « Sire, li fons sont prest et atorné. » Guillaume l' ot,
            s' a Gautier apelé, et Rainuart, et li autre casé, et Mairefer pour
            quoi sont assamblé. Si com drois est, si l' ont tout desnüé;
            Guillaume l' a par mi les bras coubré, et .XX. baron l' ont en fons
            avalé; onques son non ne li ont remüé. En l' aige l' ont et plongié
            et bouté, et resacié, et le cief encresmé, et trait del fons, et
            puis l' ont enaubé; et au tierc jour li ont ses dras livré, si l'
            ont vestu et mout bien acesmé. Rainuars vint, s' a Guillaume apelé :
            « Vés ci mon fil, que Dex m' a amené; douner li voel trestoute m'
            ireté. Otroiés li par devant vo barné et Pourpaillart et la terre de
            lé. » Et dist Guillaume : « Jou l' avoie en pensé. » Par une verge
            l' a Mairefer livré : « Tenés, biaus fiex, Dex vos croisse bonté,
            vers vo segneur errés par loiauté. » Voiant la court, l' en a illuec
            fievé, et Mairefers l' en est au piet alé; Guillaume l' a redrecié
            et levé et par amors baisié et acolé. El palais vont, s' ont
            ensamble disné; aprés mangier ont ensamble parlé. Guillaumes a
            Rainuart apelé : « Venés avant, si oiés mon pensé :
          
            j' ai une niece qui mout par a biauté, fille est Milon de Puille l'
            alosé; ses pere est mort, bien le m' a on conté. Jou ai la dame, s'
            en ferai a mon gré; un marïage en faisons de par Dé. » Dist Rainuars
            : « Faites mon fil mander s' il le voloit et il li vient en gré. »
            Uns vallés ceurt, si l' i a amené, et Rainuars il a tout aconté si
            com Guillaume li avoit devisé. Dist Mairefers : « A vostre volenté
            ferai de tout, mar i avra douté. » Et dans Guillaume l' en a mout
            mercïé et la pucele a devant lui mandé. Et .IIII. dames li ont son
            cors paré : a un fil d' or a son cief galoné, plus sont vermel que
            n' est rose en esté. Les eux a vairs plus que faucon müé, avenant
            cors, et le vis coulouré si l' amenerent .v. chevalier privé; cil
            qui la sont sont contremont levé. Guillaume l' a par ambes mains
            coubré, la main ot blance plus que flor en esté. Mairefer voit, si
            l' a araisoné : « Vés chi ma niece, qui mout a de biauté; recevés
            le, si avrés m' amisté et tout sen fief et de lonc et de lé. Dist
            Mairefers : « Volentiers et de gré. » Guillaume l' ot, si est avant
            passé; Mairefer baise par mout grant amisté. La ot le jour grant
            joie demené; quant vint au vespre, li mangiers ont crïé.
          
            Cil chevalier sont ensamble disné; quant mangié orent et beü a lor
            sé, li lit sont prest, si sont coucier alé. La nuit dormirent desci
            a l' ajorné, et li baron sont par matin levé. Les dames ont la
            pucele acesmé : de chieres pourpres a son cors bien paré, le mantel
            a a son col affublé; de jagonce est, de japhes bien orlé. A sa
            poitrine ot un rubin fremé, capel ot d' or, d' esmeraude listé,
            pieres i ot qui ont grant dignité. Sus el palais l' en a on amené;
            tout le palais resplent de sa biauté. A Saint Martin a on les sains
            souné. Guillaume monte et son rice barné : Ysoire adestre au
            senestre costé et Rainuars l' a a destre adestré. Harpes et rotes i
            ot assés soné. Au moustier vont et sont dedens entré, et l'
            arcevesque s' est vestu et paré : Ysoire espouse, qui mout ot de
            biauté. Aprés la messe sont el palais monté, que on avoit mout bien
            engordiné, et de vïele i ot maint lai soné; grans sont les noces,
            mout i ot riceté. Napes sont mises, s' a on l' aige corné : li
            chevalier s' asïent, s' ont disné; char et poisson orent a grant
            plenté, bien sont servi de vin et de claré. Aprés mangier, ont les
            napes osté;
          
            eschiés et tables ont devant aus posé et toute jour ont de biaus
            jeus jeué. A tans et ore sont tout couchier alé. Mairefers jut ens
            en un lit paré, Ysoire aveuc, qui le cors ot mollé; ensamble sont,
            si font lor volenté. Et el demain quant sont laiens levé, dame
            Guiborc en est au lit alé, et les puceles ont le baig atempré;
            herbes i ont mises a grant plenté, qui souef flairent et donent
            grant bonté. .XV. jors ont icés noces duré. Li baron ont le congié
            demandé; li quens les a saudoié et doné et puis les a a Jhesu
            commandé. Chascun s' en vait d' iluec en son regné, et dans
            Guillaume remest en sa cité, et Rainuars, Mairefer l' aduré; un mois
            entier i ont il demouré. Par un demars quant solaus dut lever,
            Mairefers vint, s' a congié demandé. Vint a son pere, si l' a
            araisoné, et a Guillaume, qui mout a de bonté : « Segneur, » dist
            il, « a vostre volenté voel en la terre jou et ma feme aler, dont
            vous m' avés fait sire et avoé. » Et dist Guillaume : « Bien le voel
            creanter. » Li quens Guillaume fait son oire aprester; et Rainuars,
            qui n' i veut demourer, aveuc son fil en veut li bers aler.
          
            Vint a Guiborc, s' a congié demandé; ele li done, si a forment
            plouré. A icest mot se sont il dessevré; a Pourpaillart vienent a l'
            avespré. A mout grant joie i sont dedens entré, illuec li font
            homage et fïauté; un mois entier ont grant feste mené. Et Rainuars a
            en son cuer pensé qu' il reverroit volentiers son abé;
          
            vint a Guillaume, si l' a araisoné : « Sire Guillaume, or oiés mon
            pensé : chaiens o vous ai longement esté, et Mairefers a fait sa
            volenté; Dex le vos rende, vous l' avés marïé. J' en voel aler,
            biaus dous sire, a vos gré, en l' abeïe ou jou ai conversé. Grant
            poour ai ne soient afamé li mien confrere, que jou ai tant amé. Mon
            tinel voel, qui par mi est froé. » Guillaume l' ot, s' a de pitié
            ploré, apelé l' a, et si li a rové : « Car remanés se il vous vient
            a gré. » Dist Rainuars : « Or avés mal parlé! Ne remanroie por l' or
            d' une cité : Aler m' en voel le couvent revisder, car jou n' i fui
            a piece. » En Mairefer nen ot que aïrer, ne en Guillaume, qui tant
            fait a loer, que Rainuars se veut d' aus dessevrer. Dist Rainuars :
            « Tout che laissiés ester! Se mestiers est, si me faites mander.
          
            S' en paradis ere alés osteler, si revendroie pour vo vie sauver. »
            Et dist Guillaume : « Ce fait a mercïer. Des que pour nous ne voulés
            demourer, Dex vos conduise, qui se laissa pener en sainte crois pour
            son peule sauver. » La veïssiés grant duel au dessevrer, et
            Mairefers le courut acoler. Dist Rainuars : « Biaus fiex, laissiés
            ester. Pensés vo terre garandir et tenser. » Atant s' en torne, n' i
            vaut plus demorer, froc ne tinel n' i vaut pas oublïer; dusques a
            Bride ne se vaut arester, a l' abeïe, qui seoit sour la mer. Vient a
            la porte, si commence a crïer : « Ouevre la porte! Lai moi laiens
            entrer! » Li portiers l' ot, si commence a tranbler; bien le connut
            quant il l' oï parler. Courant s' en torne a dant abé conter : « Vés
            la vo moine, que Dex puist mal doner! Poour me fait si qu' il me
            fait tranbler. » L' abes l' entent, si commence a parler : « Li vif
            dïable le nos ont ramené! Mais par nostre ordre mar li lairés
            entrer! Serre la porte! Lai le veral couler! » Li portiers cort la
            grant porte serrer, o le verel la fait mout bien barrer.
          
            Et Rainuars commencha a crïer : « Fix a putain! Lai moi laiens
            entrer! » Et li portiers li a pris a moustrer : Quel vif dïable vos
            ont fait retorner? Je vos ferai, se me veés torner, de cascun moine
            et sacier et bouter. » Rainuars l' ot, le sens quide derver; vient a
            la porte, si commence a bouter, et del piet destre fait les gons
            desserrer. Et li portiers vaut en fuies torner, mais trop tart mut,
            ce le fist encombrer, car li flaiaus li fist les eux voler. Et
            Rainuars ne vaut plus demourer; vient en l' encloistre le couvent
            revisder. Et li couvens ert assis au disner; s' a mangier ont, on
            nel doit demander. Et Rainuars prist laiens a entrer; as tables vait
            sans congié demander; une escuele prist c' on ot fait raser de pois
            au lart, c' on ot fait aporter. Et Rainuars le prist a souslever; l'
            abé meïsme ala grant cop doner, les pois li fait par mi le vis
            couler. L' abes saut sus, en foies vaut torner, et tout li autre
            commencent a trambler. Tout s' en foïssent, mais Rainuars li ber
            prent un baston, si les en vait fraper; en mi le fu en a fait trois
            verser. Il fiert et frape, si commence a crïer : « Moine malvais! Ne
            povés plus durer!
          
            Mar me feïstes vostre porte fremer! » Li abes l' ot, si li prist a
            moustrer : « Sire, pour Dieu qui se laissa pener ainc ne le seu,
            sour sains le voel jurer! » « Par moies botes, » dist Rainuars li
            ber, « jou le quidoie, nel vos quier a celer. Puis qu' ensi est,
            pour Dieu vos voel rover, segneur confrere, que le me pardonés. » «
            Frere, » dist l' abes, « bien fait a pardonner. Jel vos pardoins!
            Pensés de bien ouvrer; prïeus serés sel volés creanter. » Dist
            Rainuars : « Ce fait a mercïer. » Dont sont assis tout ensamble au
            souper, et Rainuars fait son tinel garder, et el moustier le fait en
            haut lever. Maint jour i fu dant Rainuars li ber. Un jour ala le
            rivage esgarder s' aucune nef i peüst ariver de Sarrasins, que il ne
            puet amer. L' abes a fait son couvent assambler ens el capitre pour
            conseil demander comment porra de Rainuart ouvrer, qui tant lor fait
            de honte.
          
            « Baron, » dist l' abes, « oiés! Entendés cha! Li queus de vous
            conseillier me savra de cest dïable qui tous nos gastera? Se il vit
            longes, malement nos ira! Dist li prïeus : « Dans abés, entent cha.
            Je vos dirai com Rainuars morra, et de cest jor jamais n' escapera.
            la val au port une navie esta; li marceant i ariveront ja de maintes
            terres ou le navie va; lupars et tigres amenront par decha. Achat
            ent .IIII. tant com les te fera, les plus felons que on i trovera.
            Li loiemiers cha dedens les tenra; en .IIII. jors nus d' aus ne
            mangera, et au quint jor quant on commandera � que li couvens de
            chïens mengera et Rainuars tout derains mangera, plus longement des
            autres i sera; nous l' i lairons, et il i remanra � li loiemers les
            lupars vos laira venir laiens, si les deloiera, Et Rainuars tous
            seus trovés sera, tous desarmés a son mengier serra; n' i avra arme,
            car on li ostera;
          
            et li lupart cascuns bien s' aïra. S' il en escape, grant merveille
            sera; ja a nul jour par Dieu mais ne morra. » « Dex, » dist li abes,
            « com fait conseil chi a! Tout soit hounis qui ensi nel fera! » L'
            abes se haste, qui mout le dessirra; vint au rivage, les lupars
            acata grans et hisdeus; jamais hon ne verra plus males bestes! Dex
            qui le mont forma gart Rainuart, car mals amis i a! Mais or oiés
            comment esploitié a. L' abes manjue, et mïedis sona; et Rainuars
            vers l' encloistre torna. El refroitoir tout maintenant entra; ne se
            prent garde comment li avendra. En icel jour l' abes le conrea,
            .IIII. poons par amor li douna; es le provost, qui devant lui esta,
            fort vin li doune, qu' enivrer le quida, mais mout petit Rainuars en
            manga, car li lupart tout .IIII. venront la! El refroitoir l' uns
            aprés l' autre entra; tant ont juné, cascuns de fain bailla;
            Rainuart truevent, qui trestos seus menga. Quant il le voient,
            cascuns se hirecha, cascuns sans faille forment le convoita; mout
            ont grant fain, et cascuns baailla. Dex le garisse, qui le mont
            estora, car jou ne sai comment se contenra. Quant Rainuars les vit
            et esgarda,
          
            ne fu merveille se li sanc li müa, car il n' a arme ne nulle n' en
            avra. Dist Rainuars : « Ques bestes sont chou la? Ne vi mais tels!
            Ne sai comment ira! Grans sont et fors, dehait quis engendra! Jou
            voi mout bien que l' une m' aherdra. » Il prent un pain que devant
            lui esta, grant et espés, demi sestier i a; car itels pains li
            faisoit on piech' a. Et Rainuars le prent, si le leva; au premerain
            par tel vertu jeta el front devant que li musaus froissa; cil cheï
            mors, que puis ne releva. Estes vous l' autre que Rainuart hasta :
            vers le secont son barisel jeta, qui tous ert plains; si forment l'
            asena contre les costes que le cuer li creva; cil cheï mors que piet
            ne remüa. Es vous le tiers, qui grant fierté mena; et Rainuars dont
            primes se leva et prent l' espoi ou .IIII. poons a � grant sont et
            gros et li espois pesa � si le feri que mout bien l' asena par mi le
            chief que li espois brisa, et nonporquant trestot l' eschervela. Es
            vous le quart, qui forment l' angoissa; les piés devant a Rainuart
            jeta. Onques tout chou nel gari ne tensa; dusques es cuisses ses
            graus li avala, quanqu' il ataint et char et cuir trencha. Et
            Rainuars mout forment s' aïra,
          
            Damedieu jure, qui le mont estora, se il le tient, jamais ne
            mangera; ja gentil home, che dist, ne toucera. Et Rainuars l'
            ahiert, si l' enbracha par mi la goule, si com Dex li aida, si qu'
            en la bouce .II. des dens li brisa; si li esloisse, les joes li
            brisa; dusqu' en la goule laiens li esracha. Et puis le prent, par
            les piés le haucha, encontre un mur si forment le hurta le cuer dou
            vendre li rompi et creva; mort le trebuce, que puis ne releva. Puis
            vint as moines, et si les apela; de traïson tous les araisona. L'
            abé meïsmes desour tous en reta, et dist mout bien com les i envoia.
            Li abes jure c' onques ne le pensa a nul jour de sa vie. Quant
            Rainuars ot les lupars occis, Dex le gari que il ne fu malmis. L'
            abes en fu courechiés et maris, et dist as moines : « Vés nous tous
            malbaillis! Voir l' abeïe est hounie a tousdis! Chis Rainuars n'
            estra ja desconfis; bien li aïe malfés et anemis. Or vos dirai
            comment il iert honis : jou m' en irai, en mon conseil l' ai pris,
            demain au jour el regne as Arrabis.
          
            Se puis trover roi Tibaut d' Arrabis, vendus sera Rainuars et ocis;
            plus en avrons or et argent massis que ne trairoient aprés eus .III.
            roncis. Ensi sera Rainuars malbaillis, si en serons delivré a
            tousdis. » « C' est bien fait, » font li moine. « Baron, » dist l'
            abes, « or ne vos dementés! Ja ne verrés ces .XV. jors passés, de
            Rainuart vos avrai delivrés. Jou m' en irai ensi com vous oés; tant
            cherkerai contrees et regnés qu' en aucun lieu sera Thibaus trovés,
            en Gadiferne ou en autres regnés. Jou sai parler sarrasinois assés;
            tant cherkerai, Thiebaus sera trovés; puis dirai ma besoigne. » «
            Baron, » dist l' abes, « a celer nel vos quier; servés mout bien
            chïens cest pautonier; nel ferés longes se jel puis esploitier. » L'
            abes se haste, cui Dex doinst enconbrier; il fait au port sa nef
            aparillier,
          
            assés i met et cevaus et deniers. Drecent lor voile li maistre
            maronier; nagent et singlent au vent et a l' orier. L' abes lor dist
            et prist a ensegnier devers Aiete se facent tost nagier, car illuec
            veut il estre. Vait s' ent li abes a mal eür le grant. Vente li vens
            qui maine le calant; le maroniers vait l' abes araisnant : « Amis, »
            dist il, « savés que vos commant! Droit a Ieete me menrés mon
            calant; illuec quit jou Thiebaut l' Arrabïant. L' autr' ier me
            disent Açopart marceant que il estoit illueques sejornant, s'
            aloient Turs et paiens semonant. La me menés, car jou le vos
            commant. » Et cil respondent : « Tout a vostre talant le feromes,
            biaus sire. » Vait s' ent la nés, et li vens les mena. Li maroniers,
            qui la nef governa, droit a Iete a un jour l' ariva; traient lor
            ancre, l' abes le commanda. Voient paiens a la rive dela.
          
            Li rois Thiebaus desous un pin esta et .IIII. roi que environ lui a.
            Pour Mairefer grant dolor demena, qui a Orenge l' autr' ier se
            herbreja; et bien seit on que il se baptisa et Mahomet le sien Dieu
            renoia. Thiebaus en jure ses Dex que il ama qu' a Pourpaillart ains
            un mois l' aserra, et pour son pere Rainuart l' ardera; chou est li
            hom que plus heit et herra. De çou parloient li roi qu' estoient la.
            L' abes se haste de la nef ou esta; au roi Thiebaut mout sagement
            parla. Le premier mot dont il l' araisona, che furent trieves, que
            il li demanda, et s' il li done, tes noveles dira dont Mahomés ses
            Dex gré l' en savra. Thiebaus respont que garde n' i avra. L' abes
            s' en ist et Thiebaut apela : « Jou sui de Bride de la mer par dela,
            d' une abeïe que Dex i estora. Maistres en sui et abes grant piece
            a, mais uns dïables, qui ainc ne vos ama� vostres niés est, mais ja
            bien ne fera � l' aulr' ier i vint et a nous se douna. C' est
            Rainuars, qui tant vos travilla en Alissans quant il vous desrouta,
            tout vo barnage vos ocit et tüa. Se vous volés, jel vos venderai ja.
            » Et dist Thiebaus : « Si soit com vous plaira! D' avoir avrés grant
            masse. »
          
            Chou dist Thiebaus : « Sire abes, entendés, de Rainuart nous dites
            verités. Dites nous tost pour combien le donrés. » Et dist li abes :
            « Orendroites l' orrés. Pour Rainuart, se vous itant l' amés, me
            donrés vous trois soumiers d' or trossés, .CCCC. pailes vermaus et
            coulourés, .IIII. crois d' or, et .IIII. candelers, capes, et
            pailes, et encensiers dorés; a cascun an a Paskes, a Noés, .IIII.
            mars d' or de treü nous donrés. Pour Rainuart, se avoir le volés,
            tant d' avoir en volomes. » « Sire Thiebaut, » dist li abes Henris,
            « par moi vos iert Rainuars rendus vis se vous faisiés mon bon et
            mon devis. Jou sui de France del linage jentis; mes parens fu Guenes
            et Aloris et Berengiers et Hardrés et Baudris. Chevaliers sui et
            fiers et posteïs, ainc ne fui liés se traïson ne fis; jou ai en
            France .II. chevaliers mourdris, maint rice avoir et tollu et ravis.
            Pour ces mesfais, que jou chi vos devis, de douce France me cacha
            Loëys; a Brides ving, illueques me suis mis.
          
            El cors me rest entrés li maus espirs : Dieu ai laissié, au dïable
            sui pris; Mahons vos Dex me samble de haut pris; cui veut aidier, ja
            n' estera hounis. S' or me voliés tenir en cest paiis et douner
            terres, alués et edefis a mon plaisir, et le vair et le gris, en vos
            prison seroit Rainuars mis a vo volenté, sire. » Tiebaus d' Arrabe
            fu a merveilles liés quant il oï que l' abe est renoiés; illuec li
            doune iretages et fiés, et mus et mules, et bons pailes ploiés. «
            Sire », dist l' abes, « or vos aparilliés, mandés vos homes, et si
            vos esploitiés. Toute vostre ost a icest port laissiés; par grant
            engien iert Rainuars bailliés. De .IIII. mil paiens bien assaiés,
            des millors Turs que vous onques aiés, comme noir moine tous vous
            aparilliés, gounes et capes et cauces et cauchiers; courounes reses
            aiés desour vos ciés. Por lui mieus prendre soit chascuns rooigniés;
            ne ja espee ne arme n' i bailliés, mais sous les gounes les bons
            coutiaus aiés dont Rainuars soit mors et detrenciés. Jou li dirai,
            quant iere repairiés, que Sarrasin nos ont tolus nos fiés; de tant
            sera Rainuars losengiés
          
            que il sera en vostre nef plongiés. Quant il iert ens, si soit tous
            detrenciés! Ensi sera vos parages vengiés. Se i alés armés et
            haubregiés, jamais nul jour chi ne l' atraperiés. » Tiebaus l'
            entent, a merveilles fu liés. « Dans abes, sire, beneois soit vos
            ciés! Vous i gaignerés, sire. » « Sire, » dist l' abes, « jou m' en
            irai atant. Aparilliés vos Turs de maintenant, et jou ferai Rainuars
            entendant que tout noi moine tenront un parlement. Vous serés abes
            pour chou que estes grant; et Josüés, li viex rois d' Amoiant, cil
            soit prïeus; Baufumés d' Orïant sous prïeus soit, par le vostre
            commant; faites provos del fort roi Aquilant. Quant vous venrés, si
            parlés sagement, que Rainuars est mout apercevant. » Et dist Tiebaus
            : « Ja n' en avra talant. » L' abes s' en vait, a maufé le commant;
            et Tiebaus vait ses grans os semonant : roi Baufumé et le roi
            Glorïant, roi Tempesté et le roi Aquilant; .XV. roi sont de la loi
            Tervagant; .C. mil paien sont bien li mescreant. Rainuart vont tout
            de mort manechant
          
            que s' il le tienent, que il n' ira avant. Li rois Tiebaus apresta
            son calant, .X. mil paiens i met de maintenant; tout semblent moine,
            coroné sont v. cent. En un vaissiel atorné ricement .X. mil paiens
            tout d' un autre samblant � a rices armes, cier sont li garnimant �
            sievront Tiebaut, aprés lui vont singlant, s' il a mestier, qu' il
            li seront aidant, car mout redoutent Guillaume et son beubant. Aveuc
            Tiebaut furent .IIII. gaiant : chou est Bondins et Burga et Braiant,
            et Burnagor, che fut tot li plus grant; cil asauront Rainuart tout
            avant. Or aït Dex Rainuart en avant; il est en aventure. Vait s' ent
            li abes, mal fust il onques nés! Tiebaus le sieut ensi com vous oés.
            En l' abeïe est Rainuars remés; songa un songe dont mout fu effraés
            : chou li ert vis par bone verités qu' a Bride estoit uns vaissiaus
            arivés, plains de serpens et d' autres vis malfés qui li poignoient
            les flans et les costés, et de lor eles ert tous acouvetés; par mi
            le mer en ert en haut portés, si li sambloit qu' il ert acouvetés.
          
            Li ber s' esveille, si est tous trespensés; Dieu reclama, qui maint
            en Trinités, car il seit bien qu' encor iert encombrés. A tant es l'
            abe qui ja ert arivés. Dex c' or ne seit Rainuars ses pensers, dame
            sainte Marie! Al matinet li abes ariva; grant fu la joie que li
            couvens mena. L' abes Henris trestot lor aconta com faitement
            Rainuart vendu a, mais ne dist mie que il se renoia : « Li rois
            Tiebaus demain arrivera qui Rainuart tout par force en menra. » Li
            moine l' oent, cascuns l' en mercïa; mais mar le commencierent. «
            Baron, » dist l' abes, « soiés aseüré! De Rainuart serés vous
            delivré jamais par lui ne perdrons ireté. » Dont primes fu Rainuart
            apelé : « Amis, » dist l' abes, « Rainuart, entendés. Vous estes
            frere de chïens, che savés; ne vos doit estre nostre consaus celés.
            Demain iert chi nos abes arivés; trestous nous moines i avra amenés.
            Si i sera li consaus assamblés,
          
            que Sarrasin nos tollent nos regnés. Dist Rainuars : « Dex en soit
            aorés! Or sera mais cascuns de nous armés; les garnemens as paiens
            porterés. Fol sont paien, se vous chi demourés, se il nos laissent
            .II. deniers mouneés. » Dist Rainuars « Sire abes, gentils ber,
            quant tout noi moine doient chi assambler, il convendroit le mangier
            conreer, tuer oisiaus et les capons larder et ces savours et batre
            et destenprer que il s' en puissent en lor terres loer. » Et dist li
            abes : « Il n' en estuet parler. » Icele nuit le laissierent ester
            dusqu' au demain que il dut ajorner, et Sarrasin prendent a arriver.
            Grans fu la noise, Dex les puist craventer ! Li abes ot et noisier
            et crïer; dont sot il bien, Dex le puist vergonder, que Rainuars est
            pres de l' afoler. Dont fait li abes ses moines atorner, et Rainuart
            vaudra o lui mener. Dex, qu' il ne seit son cuer et son penser! Li
            bers quidoit desormais reposer, ja de bataille ne vausist plus
            parler.
          
            Mais li vilains le dist en reprover : de traïson ne se puet nus
            garder. Dex confonde traïtre! Paien arivent par desour le gravier
            pour Rainuart et prendre et essillier. S' en sont .X. mile fait rere
            et roïgnier, et ont vestus dras noirs comme encloistrier. Che a fait
            l' abes qui l' ala pourcachier; il en avra encore son leuier. Voit
            Rainuart, sel prent a araisnier : « Dites, biaus frere, nel me devés
            noier, venrés o nous la fors esbaunoier? Venés vous ent a no maistre
            cloistrier; il nos aporte tant forment a mengier, chers et lardés
            pour nos cors aaisier. » Dist Rainuars : « Il font mout a proisier!
            Mais vous baés tous jours a espargnier pour vos putains tenir et
            amaisnier. Alés devant, jou vous sievrai derrier; jou me vaudrai
            devant aparillier. Encore ai jou mon hauberc doublier que me douna
            Guiborc a l' acointier; tant par est bons et tant fait a proisier,
            car arme nulle ne le puet enpirier; pour chou l' ai fait garder et
            ostoier. Et s' ai encore mon bon elme d' acier que ains ne pot
            entamer nul acier;
          
            che vestirai qui qu' en doie anoier. Ne crerai ja a nul jor
            menchoignier, ne home nul qui par mer puist nagier, car il me firent
            l' autr' an grant destorbier. Sous Pourpaillart, la desous el
            gravier, me vaudrent il la mener prisonier. » Et dist li abes : « N'
            en avés nul mestier! Il sont noi frere et noi maistre cloistrier,
            qui a nous vienent parler et consillier. Turc ne lor laissent lor
            terres gaaignier; bien les devons en droit Dieu consillier. » Tant
            li ont dit li malvais losengier que Rainuars n' i porta ainc levier,
            mais vestu ot son blanc hauberc doublier; puis li ot il en court
            terme mestier. Et Rainuars ne se vaut atargier desci qu' il vint au
            port sous le gravier; illuec trova de la gent l' avresier, la flour
            d' Espaigne, qui fait a resoignier; par traïson s' ont tout fait
            rooignier. Quant Rainuars en vit tant essaier et par le pré
            contreval arengier, de Dieu de gloire se commence a saignier. Dist
            Rainuars : « Par le cors saint Legier, de quel deable vienent itant
            cloistrier, tant reoignié issuz fors del mostier? Mout par sont
            grant, vertueus, et legier. Cha en voi un et merveillous et fier, ne
            quit si grant desci a Montpellier. Com il devroit ces paiens
            manoier! Mais mout resamble roi Tiebaut le guerrier, un mien parent,
            qui ne m' a gaires chier:
          
            et cil viex la, que si voi sorcillier, Esclaudurbais resamble dou
            clignier; et cil dela, a cel blïaut d' or mier, resamble bien
            Aquilant le guerier. » O le Tiebaus, si prent a mervillier, entre
            ses dens se prent a consillier : « Haï, bastart! Com vous savés
            plaidier! Ainc n' en mentistes; vous le comparrés cier! A nul jor
            mais n' avrés nul recouvrier que ne vos face ausi estroit loier et
            en la cartre d' Aiete trebucier. Adont avrés mout doulerous leuier
            pour mon lignage, Margot et Aucebier, qu' a vo tinel tuastes! » Or
            fust dolans Guillaumes au fier vis se il seüst que Rainuars fust
            pris a tel pecié et vendus et traïs. Tiebaus l' apele, si l' a a
            raison mis : « Dites, biaus frere, vous estes nos amis, et nostre
            frere serés vous a tousdis; a toi venomes de mout lointain paiis. Si
            nos clamons de Turs et de Persis, et de Tiebaut, le roi des Arrabis,
            qui nous asaut et par nuit et par dis, et si nos tolent terres et
            edefis; jamais par nous n' estera Dex servis. Veés nous ent tous
            venus et füis;
          
            a toi venons, si te crions mercis, et tu nos soies et garans et
            aidis, si com a nous tes confreres premis. Pour penitance venis en
            cest paiis, de tes peciés te fera Dex mercis. Or te ramenbre quant
            tu fus si hardis et en bataille et fiers et posteïs, des hardimens
            que tu jadis feïs en Alissans ou tant Turs ocesis, et Desramés fu
            ensi desconfis, et tant i ot et retenus et pris; jamais n' iert jors
            n' en soies si haïs. Car nos seceur! Si feras que jentis. » Rainuars
            l' ot, s' en a jeté un ris; dist a Tiebaut : « Ne soiés esmaris! Que
            par l' apostre dont Jhesus est servis mar le pensa Tiebaus li
            Arrabis sel puis trover en nos drois edefis! Ja soit chou chose que
            jou soie enviellis, ne sui jou mie encor trop endormis; encor
            courroie, se jou ere esscoillis, assés plus tost c' uns damoisiaus
            de pris. Or soiés tous de moi seürs et fis qu' il iert de moi en cel
            regne requis pour lui faire contraire. » Dist Rainuars : « Maistre,
            ne t' esmaier que ja paien nos toillent un denier!
          
            Encor sui jou esnaus comme levrier! Or ferai faire ou machue ou
            levier dont jou irai ces paiens detrencier qui veulent estre de vos
            terres rentier; mout lor quit bien vistrement calengier. » Dont
            commencha les eux a roïllier. Dex, qu' il ne seit, vrais Pere
            droiturier, que venu soient pour son cors enpirier! Ja n' en
            peüssent a nul jor repairier! Mais on le dist sovent en reprovier :
            de traïson ne se puet nus gaitier. Dist as paiens : « Franc nobile
            cloistrier, faites nos nés mout tost aparillier! Si lor iromes nos
            terres calengier, et jou irai por mon tinel arrier. » Et dist
            Tiebaus : « Ne le poons laissier! .II. en avons et de fer et d'
            acier qui valent bien tout l' or de Monpellier. Che saciés vous :
            demain a l' anuitier les averons sans faille. » Por son tinel vaut
            Rainuars aler. Adont li disent Sarrasin et Escler, l' abes meïsmes,
            por son cors vergonder, oiés que dist, Dex li puist mal doner!
            Trestous les moines en prist a apeler : « Vous couvendra, fait il, «
            o nous aler por Rainuart mout mieus enprisoner,
          
            prendre et loier, soudoire et encanter. Se il vos voit arriere
            retorner, tout ensement se vaudroit retorner. Quant iert entrés, ne
            porra reculer. Tost vos ferons arriere ramener, ou autrement n' en
            porons delivrer. » Veulent ou non, les a fait ens entrer. Chi povés
            bien oïr dire et conter : tel quide autrui enpirier et grever que
            lui meïsmes puet bien avergonder. Che sont li moine, cui Dex puist
            mal doner; du revenir n' orrés jamais parler. Lor traïson porront
            bien comparer; Dex lor doinst male honte! Biaus fu li jors et clers
            fu li solaus, forment se hastent d' aler li moine faus. Par mi sa
            nef a commandé Thibaus que tost se hastent, que pres soit li
            vaissaus, qu' entrer i puist Rainuars li bediaus : « Aparilliés et
            buies et aniaus, fers et chaaines et engiens et travaus dont soit
            tenus li cuvers desloiaus qui nous a fait tant anuis et tans maus et
            affolés tans bons amis carnaus. Hui est venus termes et temporaus;
            li guerredons l' en iert rendus mout maus. Ja ne verrés couchier
            demain solaus
          
            que il sera traïnés a chevaus. Mais gardés bien n' i ait noise ne
            baus ne s' aperchoive li culvers desloiaus, qui tant est de grant
            force. » Paiens se hastent, cui Dex puist maleïr, des voiles traire,
            de governaus tenir, por Rainuart qu' il quident bien saisir. Par
            poesté le quident bien baillir pour affoler et a dolor morir. Mais
            de tout chou le puet bien Dex garir; qui bien s' i fie, il ne
            porroit perir. Dont l' apelerent com ja porrés oïr : « Rainuart
            sire, vassaus de grant aïr, tout avons fait aprester et garnir; il
            n' i a mais que faire vo plaisir. De vous vengier povés estre en
            desir et de paiens afoler et hounir, qu' il ne nous laissent en nos
            terres garir; saint Julïen ne porromes servir. » Dist Rainuars : «
            Mout vos voi enfremir. Une grant ost deveriés desconfir, mais vous
            avés le sejorner enpris, le reposer, le longement dormir. Mais par
            cel Dieu cui nos devons servir d' autre Martin vos convendra servir,
            ou mon tinel vos couvendra sentir. » Dient paien, or repoés oïr : «
            Fel est chis hom, ne nos laira garir;
          
            mais ne seit mie com est pres de morir. Mahons li doinst contraire!
            » Paien se hastent, li encresme felon; drecent lor voiles sans nulle
            arestison. L' abes i entre et tot si compaignon, ne sevent mie que
            il croie Mahom. Il comparront la mortel traïson! Et puis entra
            Rainuars el dromon, si a osté del cief le caperon. Gros ot le cief,
            mervillos le caon, entre .II. eux demi pié environ; s' ot le regart
            plus fier que un lion et le col gros plus que nul campion; espaules
            grosses, si ot gros le crepon, le pis quarré, embarré le menton; s'
            ot gros les bras et mervilleus le poing, les hances lees, les piés
            et le talon. .III. piés fu graindres de Tiebaut l' Esclavon; n' ot
            si fier home dusqu' a Carfanaon. Garde a ses piés, s' a veü un
            baston d' un grant postel, mervilleus et reont; il s' abaissa, si le
            prist en son poing. Toudis l' avoit en sa contrassion que il portoit
            mout volentiers baston. Dex! Qu' il ne seit le mortel traïson!
            Dusqu' a petit en eüst vengison! Dient paien : « Or veés quel baron!
            Par Mahomet, ainc ne fust si fiers hom! Qui l' atendra ja n' avra
            garison!
          
            Esgardés home de grant estacion, com il resamble ou serpent ou lion.
            » Aparillié li ont un singlaton. « Seés vous, sire,» dient li
            Esclavon. « Li mieudres estes de no religion. » Dist Rainuars :« De
            tout che n' ai je soing! Mieus ainc jesir sor pierre et sor moillon.
            Ja savés vous, che vos dist la lechon, qu' il n' afiert mie a no
            religion c' on doie querre son aise ne son bon. Puis que on entre en
            la religion, n' i doit avoir orguel ne mesprison. » Paien l'
            entendent, n' ont soig de mesproison; dist l' un a l' autre
            bassement a bas ton : « Paien, oiés de no maistre prison com se
            desraisne et moustre sa raison. Laissons le tant solaus soit a
            escons; quant il iert nuis, donques si l' asaurons; sel lïerons de
            buies. » Paien s' en vont a l' oré et au vent; dou port s' en issent
            tost et isnelement. Rainuart ont issi faitierement; prison l' en
            mainent, et si n' en seit noient. Or le gart Dex par son
            commandement, pres est de mort se il n' en a garant. Li rois Thibaus
            en apiele Aquilant, Esclaudurbais et le roi Murgalant :
          
            « Que ferons nous ? Dites vostre talant. Com faitement prendrons
            cest soudoiant? De nostre loi nos confont duremant. Il a en lui mout
            grant enforcement; de lui saisir ne feromes noient. Envoions tost
            pour nostre enforcement, pour no secours que il vigne erranment, li
            .X. milier qui nos vienent sivant; si assaurons cel pautonier puant.
            » Paien respondent : « Tout a vostre commant. » Mais qui qu' ait
            joie ne esmarissement, li moine sont en la nef tout dolent et
            courechié, che sai jou vraiement, qu' il sont ensi aveuc paiene
            gent; del retorner aroient bon talent. L' abé apelent souef et
            belement : « Dans abes, sire, se toi plaist, or entent : Rainuart
            ont cist paien voirement dedens lor nef a lor commandement; dou
            reculer n' i a il mais noient. Car demandés vostre or et vostre
            argent, si retornons a nostre manement. Rainuart voist as paiens en
            torment; ja n' ait il ja nul jour mais requïem! » Et dist li abes :
            « Tout ira autrement! Vous ne savés com est en couvenent. J' ai
            renoiet le Pere omnipotent, si croi Mahom et son commandement, car
            il nos done et l' oré et le vent.
          
            N' ai mais que faire de nul habitement, ne de canter, ne de
            matinement; de tel mestier n' en ai jou mais talent. Ains croi mout
            bien Mahom et Tervagant, de mes deduis ne me faura noient, de beles
            dames et menu et souvent; qui chou refuse n' a pas bon ensïent.
            Faites ensi par itel couvenent, et se che non, de vivre est il
            noient tout estes mort, n' i a racatement! Car ains demain que
            solaus soit couchant, nos seront chi venu .X. mil Persant, de toutes
            armes armé mout ricement; assallis iert Rainuart fierement. Lors
            serés vous tout pris seürement, si serés ars en fu et en torment; ja
            en ont fait paien le jugement. » Li moine l' oent parler si
            faitement; dist l' un a l' autre : « Chi a mal parlement. Il est
            bien voirs et si dist on souvent : qui traïson pourquiert et
            entreprent qu' il est hounis au daarienement. Traï avons Rainuart
            voirement, et nous resomes traï tout ensement. C' est a bon droit se
            nous morons vilment. » Pleurent li moine et font grant mariment; li
            uns a l' autre conseille coiement : « Consillons nous, pour Dieu
            omnipotent! Diromes nous Rainuart cest couvent?
          
            Il est mout fel et plains de maltalent. » Et Rainuars le murmure en
            entent; mervilla soi de lor parolement ne pourquoi plorent issi
            faitierement. Il lor demande souef et belement : « Et qu' avés
            vous,» fait il, « caitive gent? Avés paour de l' oré et del vent?
            Mar douterés, vous avés bon garent : saint Julïen, cui vous servés
            sovent. Se vous creés en Dieu bien vraiement, bien pensera de vo
            repairement; mar douterés orage! » Rainuars a les moines regardés,
            mout les vis mas et cois et trespensés et coureciés et forment
            esplorés. Dist Rainuars : « Dites moi que avés. Quant vos regart,
            mout vos voi adolés et en vos cuers coureciés et irés. N' aiés paour
            des vens ne des orés; saint Julïen sera vos avoués. » Li moine l'
            oent, si lor en prent pités; il li deïssent volentiers et de grés,
            mais il redoutent et lui et ses fiertés; si ne li osent dire.
            Rainuars voit les moines esmaiés, grains et dolens et forment
            courechiés.
          
            Dist l' un a l' autre : « Mout est mortels peciés que Rainuars est
            si mal engigniés. Se icil plais ne li est acointiés, veés nous tous
            honis et vergoigniés; qui li dira, chou seroit grans daintiés.
            Rainuars est mout couragous et fiers; ains ne pot estre par home
            justiciés. Die li l' uns, qu' il en est grans mestiers. » Lors li
            cheïrent de toutes pars as piés : « Sire, » font il, « or ne vos
            aïriés! Chertes vous estes vilainement traitiés; .IIII. jors a
            passés trestous entiers c' as paiens estes vendus et esligiés. Li
            abes est envers Dieu renoiés; tout estes mors se vous ne vos
            vengiés. Anschois demain serés prison loiés, es tours d' Aiete serés
            vous trebuciés; illuec morrés a honte. » « Rainuart sire, » ce dient
            li cloistrier, « nel te poons plus celer ne noier : l' abes Henris,
            cui Dex doinst encombrier, as Sarrasins te vendi voir l' autr' ier.
            Nous l' otriames par no grant encombrier, qu' il nos sambloit trop
            volïés mangier, si nos doutames de nos biens encangier. Ce sont
            paien, li felon losengier, qui en Aiete te menront prisonier.
          
            Prendre te doient demain ains l' esclairier. Et vois tu ore cel
            grant moine plenier? Chou est Thibaus, a celer nel te quier. Et vois
            dela le fort roi Murgalier; Esclaudurbais se siet lés cel planchier;
            par traïson t' en mainent prisonier. N' i avons coupes fors seul de
            l' otroier; or te volons pour Dieu merci proier. » Rainuars l' ot,
            le sens quide cangier; de mautalent commence a baaillier, si
            commencha les eux a rouïllier. Quant il entent le mortel encombrier,
            de maltalent quide vis enragier; de Dieu de glore se commence a
            saignier : « Gloton, » dist il, « mout me puis mervillier quant vous
            osastes tel cose commencier. Ne fust pour chou merci vos voi proier,
            vous morriés tout a honte! » Rainuart ot le traïson mortel que li a
            fait li abes desfaés, et par les moines est li plais creantés. «
            Chertes, » dist il, « trop vos voi deffaés! De ques dïables vos vint
            itels pensers c' onques tes plais fu par vous creantés? N' ert pour
            itant que merci me crïés, ja vos avroie et mors et estranglés! Mais
            or vos soit de par moi pardonés pour seulement que vous nel me
            celés. Est chou Thibaus, cil grans, cils mesurés?
          
            Est il pour moi tondus et noviaus rés, et tout cist autre, que chi
            voi assamblés? A che fait l' abes que devant vous veés? » « Oïl
            voir, sire! Ja mar le mescrerés! Tout estes mort se ne vos rescoués!
            » Et Rainuars fu auques trespensés, de maltalent est a terre clinés.
            Quant se redrece, si fu tous coulourés, a lui meïsmes a .IIII. mos
            parlés : « Chertes, » dist il, de forte ore fui nés quant tous li
            mons si fort me keut en hés, de toutes pars me tienent en viltés.
            Quant jou me fui rendus et ordenés, jou quidai estre a tous jors
            reposés. Ore sui jou laciés et enborrés, car il n' est hom qui de
            mere soit nés s' il fust ensi comme jou sui entrés, que il ne fust
            durement esgarés. Saint Julïen, a vous me sui donés; gardés vo moine
            si com faire devés! » Il dist as moines : « Ne vos desconfortés,
            mais cascuns ait envers Dieu bons pensés, que Dex avra chïens de
            nous pités s' en lui avés creance et loiautés. Jou ne sui pas pour
            chou espoentés s' a ces paiens sui chïens enserrés; jou n' i serai
            vencus ne affolés. De tant estour ai esté enconbrés dont jou me
            suis, Dieu merci, desconbrés;
          
            fees me disent au jour que jou sui nés que ja n' estroie par arme
            mors jetés ne en bataille ne vaincus ne matés. Jou n' i morrai, tout
            de ffi le savés; pour Dieu vous proi, le roi de maïstés, d' ore en
            avant me portés fïaltés, et soiés preu, car afaire en avés. Puis que
            li hom voit que il est alés, si doit avoir en lui plus de fiertés,
            plus que lions qui est descaenés. S' on nous asaut, entor moi vos
            tenés; puis querés armes au plus tost que porrés. Se jes abat, si
            les me partüés. Mais d' une chose sui forment encantés que n'
            aportai ne perchant ne tinels. Mais dirai vous ou est mes recovrés :
            en cel dromont, que vous ici veés, voi jou un mast qui gros est et
            quarrés que jou prendrai, bien en sui pourpensés. Ces Sarrasins ja
            mar les douterés, qu' anchois demain que il soit ajournés, li plus
            haligres n' avra jamais santés. Mar si tondirent! Jes ferai tous
            irés! Baron! » dist il, « or vos resvertüés! Or vaille autant de
            vous li plus pelés com s' il estoit ou rois ou amirés, car chou est
            por vo vie! » Quant Rainuars oï la traïson que li ont fait Persant
            et Esclavon,
          
            de maltalent a froncié le grenon; ne pot souffrir plus soit en lor
            prison. Ja movera tel noise et tel tenchon dont Sarrasin seront en
            grant frichon, ne de lor dieu n' aront racatison. En sa main tint
            Rainuars le baston; errant en vient a Thiebaut l' Esclavon qui lués
            parloit a un paien felon. De Rainuart devisoit le prison, que il
            seroit gardés comme larron, s' avroit toudis el col le caïgnon. Es
            Rainuart qui en vient de randon; osté avoit son froc, son pelichon,
            pour mieus aidier et ferir a bandon. Devant Thiebaut s' estut a
            abandon, mout fierement l' en a mis a raison : « Dites, vassal,
            comment avés a non? Par cel apostre c' on quiert en pré Noiron, vous
            n' estes pas de no religion, ne tout cist autre qui ci sont environ.
            Sarrasin estes, bien en voi l' oquoison : pour moi saisir et jeter
            en prison vous estes mis en no religion; mais dusqu' a poi en avrés
            guerredon. Bien vos connois, Thiebaut li Esclavon, mais ainc n' amai
            vous ne vo dieu Mahon. Quidiés me vous avoir en vo prison? Jou vous
            deffi sans nulle arestison! » A icest mot lait aler le baston;
            Thiebaut quida ferir ens el caon. Li rois guenci, si atainst
            Cosaron; ausi li ront le col com un capon.
          
            A le retraite feri si Corïon qu' il li rompi le foie et le poumon.
            Puis saisist l' abe, sel prent par le capron, si le jeta a ses piés
            el dromon; pour un petit ne ronpi le poumon. ja n' i eüst de la mort
            garison que il n' eüst de plain son guerredon, ne mais Thibaus lor
            escrie a haut ton : « Que le ferés, franc chevalier baron? Veés chi
            l' ome que nous tant desiron! Tout soit honis de nostre dieu Mahon
            qui de son cors ne prendra vengison! » Lors oïssiés grant noise et
            grant tenchon; a Rainuart coururent de randon : premiers li vindrent
            et Bondin, et Corbon, et Brunagor, et Bradant, et Felon, .IIII.
            jaiant de male estracion. Mais Rainuars fiert si l' un d' un
            tronchon qu' il l' esmïa desci que el menton; l' autre brisa le cors
            et le crepon. Li autre doi douterent le baron; arrier se traient, si
            l' asallent de lonc. Al mast acort Rainuars de randon, si l' esracha
            par tel avision les cordes rompent qui tienent contremont. Qui la
            veïst Rainuart le baron com il se fiert entre la gent Mahom! Les pis
            lor froisse, le cors et le menton; cui il ataint n' a de mort
            garison. Aprés lui vienent li moine a contenchon :
          
            l' uns tint hamie et li autre baston; les abatus occient a bandon.
            Et Rainuars i fiert de tel randon nes puet garir Tervagant ne Mahon.
            Tout fuissent mort, n' eüssent garison, mais un castel estoit ens el
            droimon que paien fisent par tel devision que les estaces et tout li
            kevillon erent de fer, par tel devision que les batailles sont de
            fer par en som; fort sont a desmesure. Quant Rainuars ot paiens
            esvaïs, or saciés bien ne fu pas esbaïs. Le mast encarge, si l' a a
            son col mis; il lor escrie : « Mar i fui voir traïs! » Qui la veïst
            Rainuart l' Arrabis com il lor ront et les cors et les pis! A .IIII.
            cols en a .XL. ocis, et puis escrie ses moines a haus cris, dont il
            avoit o lui .L. et .VI. : « Ferés, franc moine! Ne soiés esbaïs!
            Ramenbre vous com cascuns est traïs! Qui bien ferra, de chou soit
            chascuns fis, que il sera a tous jors mes amis. » Adont les a isi
            fort esvaïs, au mast qu' il tint les a si assallis, plus de .VII.
            cens en sont en mer sallis.
          
            Thibaus voit bien s' il est aconsüis, que de sa vie n' iert jamais
            racas pris. Sus el castel est contremont saillis, et aprés lui monte
            l' abes Henris, encor estoit dou cop tous estordis. Aprés monta
            Aquillans de Luttis, Esclaudurbais li viex et li floris; et quant
            paien se sont aprés aus mis, les verraus traient, si ont les barres
            mis. Lors fu Thibaus forment lasus marris; il vausist estre el regne
            de Persis, et tout li autre, outre la mer de Gris. Dient paien : «
            Est Mahom endormis? » Et Rainuars, qui mout fu engramis, le remanant
            des Turs a acoillis. Que vos diroie? Trestous les a ocis. Des le
            vespree, que li jors est faillis, n' i fina il, si fu passés midis;
            ainc ne fu hom qui tant fust posteïs. Mais on le trueve en la jeste
            gentis, quant mourir dut et li terme fu mis, que les sains angeles i
            ot Jhesus tramis, si ot .III. fees au jour que fu nasquis, cascune
            fee mist sour lui son devis : l' une li dist qu' il fust grans et
            furnis et qu' il fust mout couragous et hardis; l' autre ert iree,
            si li souhaida pis, qu il fust tous jours et fols et assotis, tous
            tans eüst et fols mos et fols dis; la tierce fee li fist autre
            devis, qu' il ne fust ja en bataille conquis
          
            ne ja n' estra par home qui soit vis. Quant issi ot Sarrasins
            malbaillis, et le dromont ot par force conquis, lors fu mout caus et
            mas et amatis; desour son mast s' apoie. Quant Renouars ot si la
            neef vuidie, dist a ses moines : « Ne vous esmaiés mie; sains
            Julïens nos fera tous aïe. Reposés vous, si faites chiere lie, c'
            anchois demain arai en ma ballie cel bon castel ou ont pris
            manandie, et si venrons encore en l' abeïe. Et de l' abei ne vous
            mentirai mie, sui mout dolans que n' ait perdu la vie. » U voit
            Tibaut, hautement li escrie : « Par mon cief, rois, Damediex nos
            aïe, tant ai jou fait par ma chevalerie que or vous ai lasus en
            fremerie. Vous resamblés ou colombel ou pie que si en haut a pris
            herbergerie. Rendés l' abé, ou mes cors vous deffie, qui m' a traï
            et vendu par envie; tost li arai la teste rooignie! » Et dist Tibaus
            : « Ne vous en rendrai mie! Ja ne verrés, jou quit, l' aube esclarie
            : chi me venront .X. .M. Turs en aïe; cuvert bastart, vostre mort
            est jugie! » Renouart l' ot, mout forment s' en gramie;
          
            de loing s' enpaint, si a pris s' escuellie, del bout del mast feri
            a une hie que l' un des pans devers destre partie est tous brisiés,
            mout est mal atirie; de .IIII. estaces est l' une desjoncie. Tibaus
            le voit, si a le sens cangie; dist a ses hommes : « Nos n' i
            garirons mie! Hé, Mahon sire, car nos salvés la vie! Que dormés
            vous? Dïables vous maldie! Se puis arriere venir a garandie, tant
            vous batrai de fust ou de hamie ja vers vostre homme ne ferés mais
            boisdie. » Trestot le jor lor durna l' asallie; ne fust la pois qu'
            il out chaut et boulie, ja durer n' i peüssent. Rainuart fut
            travilliés et penés des Sarrasins que il avoit tüés et au castiel si
            ruistres cols donés que par .II. fois avoit les huis froés. Mais
            Sarrasin en ont a grans plentés; tost les ont mis et lor engiens
            hordés. Rainuars voit solaus est enclinés; arrier se trait mout caus
            et tressüés. Ses moines voit, ses a araisonés « Segneur, » fait il,
            « cest maistre huis me gardés que Sarrasin ne soient avalés; s' il
            issent hors, baron, si me crïés! Je vois mengier, car forment suis
            lassés. »
          
            La nuit menga Rainuars II. lardés et .v. capons en un espoi boutés,
            si but de vin un sestier mesurés; puis s' endormi, que sa coustume
            ert tels. Li roi Thibaus n' est mie aseürés, dist a ses homes : «
            Segneur, or m' entendés. Chis vis dïables a mout de poestés; il ne
            puet estre ne vaincus ne matés. Vés com nos a malement deroutés. Et
            qu' en iert ja quant il iert reposés? Il asaura, c' est fine
            verités; ains mïedi nous avra tous tüés. Nostre secors nos est trop
            demourés; fuions nous ent, se croire me voulés. » « Voir, » dist li
            abes, « jou l' avoie en pensés. » A ces paroles ont batiaus avalés,
            dont il avoient en lor castiaus assés. Ens el castiel n' en i a un
            remés; en foies tournent as voiles et as trés. De chou fu mout
            Rainuars enganés; tant s' endormi que il fu ajornés. Et Rainuars est
            par matin levés, dist a ses moines : « Ques noveles dirés? Fu puis
            paiens nus cha jus avalés? » « Nenil voir, sire! Ains sont mout
            acosés; ne dient mot; ne sai qu' ont en pensés. » Dist Rainuars : «
            Jel serai ja assés. » Revient as huis, si a trois cols hurtés que
            tous les huis a frais et desbarrés; tant a feru qu' il est lasus
            montés.
          
            N' en trueve nul, s' en est mout aïrés; dist a ses moines : « Tout
            est nostre la nés; paien sont as dïables! » Dist Rainuars : « Baron,
            soiés joiant! Conquis avons vers paiens cest calant. Aroit il nul
            qu' onques fust estrumant ne qui seüst de vent ne tant ne quant? »
            Dient li moine : « Nous n' en savons noiant. » Que qu' il aloient
            tout ensi devisant, estes vous dont roi Thiebaut l' Aufricant o les
            .X. mile qui les vienent sievant. De toutes pars assallent le
            calant, et Rainuars se vait bien desfendant. Il fut lassus el
            castiel en estant; il rue pieres et grant mairien pesant. Et tout li
            moine vont au bort desfendant; mout forment se desfendent. Grant fu
            l' asaus tout environ la barge, et Rainuars fu lasus en l' estage.
            Tes pieres jete, plus i a d' une carge; des Sarrasins a fait mout
            grant damage. Forment l' assalent icele gent sauvage :
          
            a cros de fer que chascuns i enlace sacent la nef li Sarrasin
            sauvage; ne fineront, si l' avront el rivage desous Iaiete, ou l'
            ost est en l' erbage. .XL. mil paiens i ont estage que tout atendent
            Rainuart au rivage; n' i a celui de mort ne le manace. Dex le
            garisse, qui fist oisiel et nage; se Rainuars vient a cel
            herbregage, ne revenra jamais en son eage Guiborc sa suer, ne
            Guillaume le sage, ne Mairefer qui tant a vasselage. Mais on le dist
            et trueve en son barnage qu' ainc ne fu hom de si fier vasselage.
            Ici commence une canchons mirable com il fu rois d' une terre
            sauvage � estre le dut, car si fu son lignage � com il conquist
            Gadifer le sauvage par son fier vasselage. Tiebaus d' Arrabe fu
            durement irés de ses paiens qu' a laissiés mors jetés, que Rainuars
            li avoit afrontés. Les .X. milliers a Tiebaus encontrés qui le
            sievoient par mi la mer armés; Tiebaus escrie : « Trop estes
            demourés, que Rainuars nous a tous desroutés.
          
            S' or nos escape li traïtres prouvés, jamais de moi ne tenrés
            iretés! » Paien respondent : « Or ne vos dementés, que ja vous iert
            rendus et delivrés; n' en puet aler ne soit enprisonés. » Et dist
            Tiebaus : « Or verrai que ferés. Mout serai liés se vous le me
            rendés. » A icest mot s' ont paien escriés; Rainuart traient
            mervilleus pis quarrés, et pex de fer, et picois ameurés, et cros de
            fer qu' environ ont jetés. La nef en mainent par vives poestés; et
            Rainuars est en la tour montés, il et li moine, .LX. en ot armés;
            ruent quarriaus et grans baus adolés. Et Rainuars lor en a tant
            jetés, ne les portast carete en cel regnés; de lor paiens a .CCC.
            afolés. Paiens nel voit n' en soit tos effraés; tous lor engiens lor
            a frais et troés. Dist a ses moines : « Fil a putain, jetés! Vés ja
            paiens arriere reculés, saint Julïen sera nos avoués. » Dist as
            paiens : « Ensus de nous alés; tes i venra, ja sera confessés. » Voi
            le Tiebaus, pres n' a le sens dervé; dist a ses homes : « Baron,
            quel le ferés? N' iert mie pris cis lecieres provés. » « Sire, »
            dist l' abes, « savés que vous ferés? Car commandés li vaissaus soit
            troés,
          
            si sera ja Rainuars esfondrés; en tel maniere mout bien vengiés
            serés. » « Voir, » dist Tiebaus, « ja ensi n' iert finés; jel vaurai
            vif, tel est ma volentés! S' iert en ma chartre trebuciés et jetés
            tant que de lui iert jugemens trovés. D' ore en un mois iert Mahons
            celebrés si com il fu el fumier estranglés; adont sera Rainuars fors
            jetés, s' iert ars en fu et en poudre ventés. Ceste venjance de lui
            sera itels, si en serai et prisiés et loés. Ensi sera vengiés rois
            Desramés. » Dient paien : « Biaus sire, bien ferés. L' arriere ban
            en Iaiete mandés, .C. mil paiens que illuec sont remés, que tost nos
            vignent as calans et as nés; si soit li glous en Aiete menés; jamais
            nul jor tel loisir n' en arés. » « Voir, » dist Tiebaus, « bon
            conseil me donés; si le ferai jou faire. » Forment se haste Tiebaus
            li Arrabis que Rainuars soit encore assaillis. La nef assallent et a
            hos et a pis, a maus de fer et a pesans traitis. Et Rainuars ne fu
            mie esbahis; tes pieres jete nes portast .I. roncis; cui il
            consieut, tous est de la mort fis.
          
            Puis escria ses moines beneïs, dont il avoit o lui .LXVI. : « Jetés,
            franc moine, ne soiés esbahis! Se poiens estre a terre a mon devis,
            tous vous avroie ces gloutons malbaillis. Chi sui en mer par traïson
            assis, si n' en sai rien, car jou n' en suis apris; se jou escape,
            mout nos iert Dex amis. » Tiebaus voit bien ne porra estre pris, n'
            en nul endroit n' en sera il saisis s' il ne vieut mie qu' il soit
            en mer peris. Voiant ses homes en iert vengemens pris; il en apele
            Picolet de Luitis : « Picoulet frere, or entent mon avis : jusqu' en
            Aiete t' en iras, biaus amis, si me diras Estorgant et Gondris,
            Escormarant et son frere Argaïs, et toute l' ost (qu' en feroie
            devis?) secors me facent, que mout sui esmaris. J' ai Rainuart en un
            calant assis; si nel puis prendre, mout en sui esmaris. Toutes les
            nés prendent de mon paiis; si lor di qu' il se hastent! » Cil
            Picolés de noient ne s' atent; il saut en mer et au noer se prent,
            pour le secours s' en vait hastieuement.
          
            Mais Rainuars, qui onques ne fu lent, l' a si feru d' un quarel en
            ruant que les espaules li brise et le carpent. Le cuer li a crevé si
            roidement devant Tiebaut comme raine s' estent; il n' ira mais pour
            sarrasine gent! Li rois i envoie Garsïon d' Orïent, et Bucifer,
            Burmant, et Broïent, .XXX. paiens armés mout ricement; dusqu' en
            Aiete ne font arestement. La truevent l' ost mirabilleus et grant;
            demandent lor com lor est couvenent : « Avés vous pris Rainuart le
            tirant, qui tant paien nos a mort et sanglant, de cui les armes sont
            devant Tervagant? » Et cil respondent : « Ains nos vait malement!
            Bien l' eüssiens a no commandement, mais Rainuars s' aperchut
            voirement, la nef Tiebaut a pris par hardement. Encor l' assaut
            mesires durement, mais de lui prendre n' i avra il noient s' il n' a
            mout tost le vostre aïdement. Or vos armés tost et delivrement;
            toutes les nés prendés de ci parent. Si venés tost, car Tiebaus vos
            atent; si amenrons Rainuart le tirent, sel jeterons en chartre. »
          
            Paien entendent Rainuars est en mer, Tiebaus l' asaut, mais ne le
            puet amer; par toute l' ost se coururent armer. Au premier front
            font les nés amener; paien i entrent, Dex les puist craventer.
            Jusqu' a Tiebaut ne veulent arester, car il voloient Rainouart
            affoler. Mais Nostre Sire l' en puet mout bien tenser contre la gent
            haïe. Or sont paien et Sarrasin es nés, plus de mil voiles i ont
            amont levés. Or ait Jhesus de Rainuart pités; se Dex n' en pense,
            qui fu en crois penés, ne puet faillir qu' il ne soit mal menés. L'
            uns dist a l' autre : « Or tost, si vos hastés! Or ert vengiés li
            fors rois Desramés et nos parages qu' il a a mort livrés. » Paien se
            hastent issi com vous oés; monte la noise, et li cris est levés, et
            Rainuars les a bien avisés; voit tant calans, tans dromons, et tans
            nés, or seit il bien qu' il sera mal menés. Dist a ses moines : «
            Baron, or esgardés;
          
            traïs nos a malement dans abés. Vés de paiens est li mons esfondrés;
            vés ques istoires nos est ci amenés! Mout grant piece a est chis
            plais porparlés; n' est pas merveille s' en sui espoentés et
            coureciés, et en mon cuer troblés. Chi sui en mer enclos et
            enserrés; se fuisse a terre, tost fuisse delivrés. Segneur, mi
            moine, savés que vous ferés? Laissiés l' asaut; ne traiés ne rués,
            mais cha dedens trestout coi vos tenés. S' on vous en maine, baron,
            bien le souffrés; s' on vous asaut, mout bien vous desfendés tant
            qu' a la terre peüsse estre arivés. Jou me fi tant en Dieu de
            maïstés, se pooie estre a la terre arivés, a cest grant mast que
            vous ici veés lor mousterai com jou sui lor privés! Sains Julïens,
            de vous moines pensés, car il en est afaire. » Dist Rainuars : «
            Dame sainte Marie! Qui vit ainc mais en mer tante galie, pour .I.
            seul home issi grant ost banie? Saint Julïen, mestier avons d' aïe!
            Vés chi vos moines, nes oubliés vous mie! » Atant es vous paiens a
            une hie, plus de cent mile d' une connestablie; n' i a celui n' ait
            picois ou coignie, u mals de fer dont la nef ert brisie.
          
            Li rois Tiebaus hautement lor escrie : « Franc Sarrasin, faites ma
            commandie. Laissiés la nef! Ne la depeciés mie! Rainuart ai del tout
            en ma baillie, jel vaudrai prendre sain et sauf, et en vie. Justice
            en iert, si grans ne fu oïe. A graus de fer, a pike, et a coignie
            soit ceste nef de toutes pars saisie tant qu' a la terre le eüssons
            sacie; la seroit en no trape. » « Franc chevalier, » dist Tiebaus l'
            Arrabois, « as graus de fer et as agus picois soit a la terre
            traïnés li escois; si sera pris li traïtres revois qui nos a fais
            tans maus et tant anois. Ja iert jugiés si com dira no lois : pendus
            sera et ars en fu grigois, et destruis a grant honte. » Sarrasin ont
            la nef avironee, a craus de fer de toutes pars conbree; lieve la
            noise, li cris et la huee. Rainuars a bien l' engrange gardee, et
            paien ont la nef tant acroee
          
            pres sont de terre a une arbalestree. Tiebaus fu sages; sa gent a
            apelee : « Baron, » dist il, « assés l' avés menee. Jou vous commant
            sans nulle demoree que la nef soit depecie et fausee et orendroit en
            la mer effondree; que s' ele estoit dusqu' a terre amenee, jamais n'
            avriens vers Rainuart duree; la averoit sa vigour recovree. Laissons
            le boire de cele mer salee tant qu' il en ait sa pance saolee; ne li
            iert vis que soit caude puree qu' en la coisine a maintes fois
            humee. » Rainuars a la parole escoutee, Dieu reclama et la Virge
            honoree : « Glorïeus Dex, qui feïstes rosee et de la Virge feïstes
            espousee, en Jhersalem fu vostre chars posee, et puis preïstes,
            Sire, resusitee; a tes amis parlas en Galilee. Si com c' est voirs
            et verités provee, la moie vie me soit hui garandee. Fix Mairefer,
            com dure dessevree! Hé, Guiborc suer, com male destinee! Ne me
            verrés, tant serés plus iree, ne vous Guillaume, frans quens de
            renomee, jamais jour de vo vie. »
          
            Or fu dolans Rainuars et irais quant voit paiens, les orgillous
            pusnais, de la nef fendre orgillous et entais. De lui secoure a
            encargié grant fais; cui il ataint de lui est fins et pais. Mais
            Sarrasin, li felon, li malvais, en son calant li peçoient les ais;
            li aige i entre et saut a grant eslais. Ja fust noiés Rainuars sans
            nul plais se Dex ne fust, li glorïeus, li vrais, et sa mere Marie.
            Segneur baron, oiés et entendés com Rainuars fu le jour delivrés,
            com Nostre Sire ot de lui grans pités. Paien l' assallent ensi com
            vous l' oés a maus de fer et a pis acerés, percent la nef environ et
            en lés, rompent les cordes, pechoient les costés; cel jour i fu
            Rainuars mout grevés. Ja nel preïssent, mais li flos est entrés;
            illueques fust Rainuars esfondrés quant Dex de gloire li rois de
            maïstés le secourut ensi com vous orrés :
          
            car .I. tormens est en la nef entrés qui estormi Sarrasins et
            Esclers. Toune et esclice et fait mout grant orés, et tourbillons
            les a si aveulés et departis, detrais et dessevrés grant pauour a li
            peules desfaés. Tiebaus meïsmes fu si espoentés qu' il vausist estre
            el regne ou il fu nés. Adont fu mout Tervagans reclamés et Dé Mahon
            ou est sa creantés; et Sarrasin sont tout espoentés. L' abes meïsmes
            en fu si esfreés que il vausist qu' il fust outre .III. mers. Dont
            primes s' est li culvers dementés : « Ha, Rainuars, nobiles
            bacelers, pour toi fait Dex vertus de maïstés; de toi hounir me sui
            forment penés; se Dex nel fait, or sui jou vergondés. Qui mal
            pourcace, c' est fine verités, ne puet fallir qu' il ne soit mal
            menés. » Si faitement fu Rainuars li bers que il n' i fu malmis ne
            affolés; sains Julïens est a lui demoustrés, lui sains Domes, sains
            Jorges, sains Barbés, plus erent blanc que n' est la flors en prés.
            Il li escrient : « Rainuart, ne doutés! Pour chou qu' en Dieu si
            fermement creés, vous et vo moine serés de mort salvés; secours
            avrés! Ne soiés esfraés! »
          
            Li .IIII. sains, ensi com vous oés, la nef bouterent, environ et en
            lés; si com Dex vaut, é les vous delivrés, as tours d' Aiete venus
            et através. Li saint s' en vont, Rainuars est remés; il saut a
            terre, tout est resvigurés. Dist a ses moines : « Or ne vos
            dementés! Issiés ent fors; veés nous escapés. Plus sui seürs qu'
            ains ne fui mais d' assés; or ne dout mais Sarrasins ne Esclers. Hé,
            Dex, » dist il, « quex sont vos poestés! Cil qui s' i fie ne puet
            estre esfreés. Baron, » dist il, « or tost o moi venés en cest
            castel, que vous ici veés, et si savrons quels gens ont laiens més;
            a grant merveille est ore bien fremés. Se il ne croient Jhesu de
            maïstés, un mout mal jor lor est hui ajornés! » Ichiaus castel,
            segneur, que vous oés, fremer le fist li fors rois Desramés; tous
            ses tresors i estoit amassés. De .IIII. murs estoit avironés, .XL.
            pons i ont fais et levés anchois c' on fust el maistre baille
            entrés, et si estoit trestout entour hordés. Serjans i a bien .CCCC.
            armés, qu' i avoit mis rois Tiebaus li Esclers; laiens mangoient
            adont quant vos oés. Es Rainuart qui monte les degrés, o lui ses
            moines, les noirs fros affublés. Quant cil les voient ens el palais
            montés,
          
            n' i ot un seul ne devint coulourés; ne sot que dire tous li plus
            redoutés. Et Rainuars les a haut escrïés : « Fil a putain, »
            dist-il, « par cha istrés! » Cil sallent sus, les mangiers ont
            versés; dist l' uns a l' autre : « De bien foïr pensés! Che sont
            dyable qui sont chïens entrés qui d' enfer vienent orendroit
            couronés! » Lors s' estormissent environ et en lés, et Rainuars les
            a si habités, tolt lor les testes et brise les costés; et li plusour
            saillirent es fossés. Dist Rainuars : « Estrangement sallés; nostre
            est la tour et vous le nos lairés. Dites Tiebaut quant vous i
            parvenrés que Rainuars vous en a tous jetés. » « Paien chaïrent ensi
            com vous oés; qui n' i fu mors, il i fu esfondrés. Et Rainuars est
            el castel entrés, et aveuc lui si moine. Rainuart a le castel
            conquesté; tout cil dedens i sont a mort livré. Dist Rainuars : «
            Jhesu de maïsté, com par sont grant, Sire, vo poesté! Qui ne vos
            croit, com il a mal erré. Vous avés tost vostre ami conforté : n' a
            encor gaires nous fumes chi mené,
          
            ja ne quidames venir a l' avespré; et or nos a .I. tel castel doné
            que ne doutons ne roi ne amiré . » Lors dist as moines : « Nous
            somes tot lassé en cele mer travillié et pené, et jou voi chi le
            mangier apresté. Car manjons ore, se il vos vient a gré, mais gardés
            bien li pont soient levé que chïens n' entrent Sarrasin ne Escler. »
            Dient li moine : « Ce nos vient mout a gré! » Lors sont assis
            environ et en lé. Rainuars mist son mast a son costé; pour le
            mangier ne l' a pas oublïé, encoste lui l' a coucié et posé. Dient
            li moine : « Car l' eüssiés osté; derier ce fu, la l' eüssiés jeté
            tant c' euissiés vostre cors reposé. » Dist Rainuars : « « Ainc n'
            en oi volenté! Jou l' aim mout plus que tot mon parenté, fors seul
            Guillaume, le marcis au cort nés. Si m' aït Dex, dit m' avés
            lasqueté! Malvaisement vos est or ramenbré qu' il vos a hui de la
            mort garandé; malvais samblant li avés or moustré! Que vous a il
            enpirié ne grevé se il s' est chi d' encoste moi caufé? Jou l' aim
            mout plus que tout mon parenté, fors seul Guillaume, le marcis au
            cort né.
          
            Dex qu' il ne seit com paien m' ont mené! Secors avroie anchois un
            mois passé. » A ces paroles a Rainuars humé plain un baket de poivre
            destenpré, et puis a pris .I. capon enhaudé, a .III. morsiaus l' a
            mangié et gasté; si but fort vin un sestier mesuré. N' est pas
            merveille s' a mangié a plenté, que .III. jors a qu' il n' ot de
            pain cousté, s' ot combatu toute jour ajorné. Tout che souffri pour
            Dieu de maïsté. Pour la loi Dieu a forment enduré, et Dex li a mout
            bien gueredoné qu' en icel jor que il fu devïé furent li angele
            maintenant avalé; l' ame en porterent belement et soué. A Bride en
            sont li rolle saielé, ou il laissa le moitié dou tinel. Li pelerin
            qui ont par la passé encore le voient par d' encoste l' autel. Quant
            Rainuars fu auques saoulé, d' ores en autres a son chief trestorné :
            « Baron, » dist il, « ne soiés esfreé, de cest escot soiés aseüré;
            n' en paierés un denier mouneé; vés chi mon mast, qui a tot aquité.
            Ne le devés pas tenir en vilté. » Mais ains qu' il fuissent de lor
            mangier levé, ont li paien a la porte hurté. Tant lor aidierent
            dïable et vif malfé qu' il sont a terre venu et arrivé.
          
            Au roi Tiebaut l' a on dit et conté que Rainuars est el castel
            entré, s' a la porte fremee. Li rois Tiebaus mout forment s' aïra
            quant il oï et on li aconta que Rainuars son maistre castel a; a poi
            li rois de duel ne foursena. Tel duel en ot tous li sans li mua;
            dist as paiens : « Baron, or i parra. Faites crier par m' ost et cha
            et la que li castiaus soit assis par decha que Rainuars issir ne s'
            en porra, et vers la mer la navie en ira que ne lor vigne vitaille
            par dela. Par vive force Rainuars pris sera; se ne l' ocis, viaus il
            afamera. Esclaudurbais ceste nuit gaitera a .XX. mil Turs tant qu'
            il ajornera. Ja Rainuars, » ce dist, « n' en estordra! » Mais or
            oiés que Dex li aidera. Icele nuit Rainuars gaitera; trestous ses
            moines Rainuars apela : « Baron, » dist il, « oiés, entendés cha;
            alés dormir ensamble. » Rainuart fu travilliés et penés des
            Sarrasins que il avoit tüés.
          
            El maistre estage est Rainuars montés, vit le tresor qui est grans
            assamblés. La ert Mahons ensi com vous orrés : del millor or d'
            Arrabe estoit fondés, grans .XV. piés ot de haut mesurés, tint .I.
            baston qui fu gros et quarrés, et fait samblant de ferir entesés que
            par lui soit li grans tresors gardés. Et Rainuars s' est a lui
            escrïés : « Qui estes vous, gardés nel me celés, qui ensi haut estes
            la encroés? » Il n' i avoit lumieres ne clartés; Rainuars quide que
            ce soit hom carnés qui soit lassus par traïson montés. « Comment! »
            dist il, « et si n' i parlerés? Trop estes fier quant parler ne
            volés. Je vos defi! Des or mais vos gardés! » Hauce le mast, si est
            avant alés, envers Mahom est venus entesés; grant cop li doune entre
            front et le nés. Fors fu li ouevre et fermement ouvrés, que il n'
            est frais, ne il n' est enpirés; mais Mahom est a terre reversés, et
            fait tel flat quant il est craventés che sambla bien li palais fust
            versés; et pour un poi li mast ne fu froés. Dist Rainuars : « Est ce
            chi un malfés? Saint Julïen, de vo moine pensés! » Rainuars passe,
            si est avant alés; il le pourtaste environ et en lés;
          
            mout li sont dur li flanc et li costés. Au fu le porte, si l'
            esgarda assés; Mahom counut au visage et au nés. Il dist as moines :
            « Segneur baron, veés! Vés chi le Dieu as paiens desfaés; qui en lui
            croit, il est mout foursenés. En icest Dieu croit tous mes parentés;
            or verrés ja com il est mes privés. » Prent un loien, el col li a
            fremés, si le traïne contreval les degrés. Uns fors roncis, s' il i
            fust atelés, de lui atraire fust il tout encombrés. Tant s' est li
            bers esforciés et penés qu' il l' a pendu as murs sor les fossés.
            Puis li compisse et la bouce et le nés. Dist Rainuars : « Chi
            endroit vous tenés dusqu' a demain que il soit ajornés, que vos
            verront as loges et as trés cil Sarrasin dont vous estes amés. Mout
            estes haut, mais or vos pourgardés que chïens n' entre Sarrasins ne
            Esclers. Vostre merci anuit mais gaiterés que mauls ne nos avigne. »
            Quant Rainuars ot Mahomet pendu a un cretel desous un arc volu, sus
            el palais es le vous revenu; la nuit gaita dusque jour aparu.
          
            Et Sarrasin ont Mahoment veü, qu' illuec pendoit si com avés eü.
            Paien le voient, si ont levé le hu; pleurent et crient, forment sont
            esperdu. Dist l' un a l' autre : « Ains mais tes Dex ne fu. Ha,
            Mahon sire! Com on t' a vil tenu! » Dusqu' a Tiebaut en sont li cri
            venu; puis li conterent comment est avenu, com Rainuars a Mahomet
            pendu. Tiebaus l' entent; issi dolans en fu, a poi n' enrage d' ire.
            Quant Tiebaus voit son Dieu si faitement en som la tour et encrüé au
            vent, ne fu merveille s' il en ot maltalent; del duel qu' il ot
            desront son vestement. Dist a ses homes : « Or tost, delivrement! Si
            asaurons le castel erranment; prendés les armes mainte communaument!
            » As armes ceurent mout aïreement; sounent cil cor et d' arain et d'
            argent. Grans fu la noise, et Rainuars l' entent; dist a ses moines
            : « Or sus delivrement! Que ja avrons asaut delivrement! » Dont
            peüssiés veïr paiene gent entrer es nés, drecier les mas au vent!
          
            Et devers terre ra si grant noisement, tel duel demainent la
            sarrasine gent de Mahomet, qui sor le castel pent; cascuns s' afice
            et jure durement : anchois morront a duel et a torment que de celui
            n' aient le vengement qui Mahomet maine si tres vilment. Lors
            veïssiés assallir fierement, fierent de pis au mur et au ciment! Et
            Rainuars de noient ne s' atent; cort au tresor Tiebaut l' Arrabïant.
            Moutons et kievres de fin or et d' argent, cameus et asnes et autres
            bestes chent, pieces et plates et chier vaisselement prent Rainuars
            en son giron devant. Ou voit paiens le plus espessement, gete l' or
            fin par tel devisement, cui il consieut de mort n' a nul garant.
            Quant Sarrasin ont percheüt l' argent et l' or d' Arrabe c' on lor
            rue et destent, laissent l' asaut, la noise et le content; corent a
            l' or qui miex miex esranment. Cil qui en a ne sejorne noient; en
            fuies torne sans autre parlement. La veïssiés un fier tornoiement!
            Laissent les armes, n' i a nul qui entent; arrier se traient maint
            et communaument. La veïssiés un grant capignement! Tel presse i a et
            tel bataillement que li amis n' i espargne parent,
          
            li fiex le pere n' i espargne noient. Mais qui ait duel ne qui ait
            marement, Rainuars maine joie. Rainuart rist mout angoisseusement;
            n' ot mais tel joie en trestot son jovent, plus se combatent, plus
            jete espesement. Dist Rainuars : « Prendés, caitive gent! Chou est
            fin or, saciés tot vraiement; s' or estes povres, ne m' en blasmés
            noient! Revenés cha et menu et sovent! S' en averés assés par tel
            couvent! » Voit le Tiebaus, s' en a grant mariment; poignant i vint
            tost et isnelement : « Fuiés, » dist il, « fil a putain pulent! C'
            est mes tresor; ne le bailliés noient! » S' il ne se fust hastés
            mout durement de son retrait qu' il sona erranment, de son tresor ne
            remansist noient. Li rois Tiebaus fait crier erranment par toute l'
            ost et cler et hautement qu' il ne soit hom qui tant ait hardement
            qui mais assaulle Rainuart la dedens ne qui tant face qu' il i voist
            seulement, ne soit pendus et encrüés au vent. Paien l' entendent,
            mout en furent dolent; de Mahomet l' ont beneï sovent.
          
            qu' il li aït et doinst enforcement, ne li feront laiens plus
            mariment. Et Rainuars lors escrie sovent : « Venés a l' or, » fait
            il, « malvaise gent! S' or estes povre, ne m' en blasmés noient. »
            Cil l' oent bien, qui mout en sont dolent, que il aler n' i osent.
            Quant Rainuars ot le tresor jeté, maint Sarrasin en furent assasé;
            cil qui en ont sont en fuies torné. Tout est l' estour parti et
            dessevré, car rois Tiebaus a son ban escrïé que mais n' assallent
            environ ne en lé. Es Rainuart auques aseüré; il et si moine se sont
            bien saoulé. Quant ont mangié et beü a lor gré, Rainuars a son pont
            jus avalé, en l' ost se fiert, quant il li vint a gré. Tentes abat
            et pavillons et tré, puis se refiert dedens sa fremeté; itel deduit
            a longement mené. Et quant il vaut Tiebaut faire aïré, adont ra il
            Mahomet ravalé et en la mer l' a souvent esfondré; sovent li a
            baptistere doné. « Bevés, » fait il, « jou ai tout aquité. » Chou a
            Tiebaut mout en son cuer pesé; paien en ont mout grant duel demené.
            Li rois Tiebaut en a conseil rové;
          
            Turc et paien li ont conseil doné qu' il le castel assaille. Or fu
            Tiebaus coureciés et irés de Rainuart, qui tant est redoutés, qui de
            Mahon fait tous ses volentés, et malgré lui maint en ses fremetés.
            L' abes Henris, qui mout fu ses privés � li mal traïtres, li fel, li
            parjurés par cui li bers est si fort encombrés � Tiebaut apele com
            ja oïr porrés : « Dites, biaus sire, pour coi vos aïrés? Ja me sui
            jou a vostre loi donés, s' en ai mon Dieu et ses sains oublïés pour
            Mahomet, a cui me sui donés. D' un tel conseil me sui chi pourpensés
            que Rainuart, que vous itant haés, vos rendrai pris ains .IIII. jors
            passés. Se jou nel fais, la teste me copés; jamais nul jour vivre ne
            me lairés! » Tiebaus respont : « Mahons t' en savra grés! Mais or me
            dites comment vous le ferés que Rainuars me puist estre livrés. » «
            Jel vos dirai, » dist l' abes, « entendés : sempres au vespre quant
            li jors iert finés, ferai semblant de vous soie tournés et que me
            suis envers Dieu racordés. Ens es fossés m' en irai deshousé,
            crierai haut que bien iere escoutés : ' Rainuart sire, de moi aiés
            pités,
          
            que jou me suis envers Dieu acordés.' Rainuars est uns hom de tels
            pensés, mout aime Dieu, le roi de maïstés. Onques encore ne fu il
            tant irés que s' il oïst de Damedieu parler, que maintenant ne fust
            adominés. Jou sai mout bien que jou iere acordés. Et quant jou iere
            sus en la tour montés, tant li dirai, que bien sui enparlés, ains
            .IIII. jors sera aseürés, et au quint jour, rois soiés aprestés. A
            mienuit, tot droit as cos cantés, s' aiés o vous .X. mil paiens
            armés; si vos sera Rainuars delivrés, pris et loiés par vives
            poestés. Ne l' en garoit tous l' or qui est fondés que n' en faciés
            toutes vos volentés. » « Voir, » dist Tiebaus, « s' ensi le me
            rendés, a tous jours mais serés li miens privés. » Mais or ait Dex
            de Rainuart pités, et il confonde l' abé qu' est parjurés! L' abes
            se haste, es le vous retornés. Aprés soleil un petit esconsés
            trestot son cors a l' abes desnüés; n' i a laissié ne cauce ne
            sollers, ne mais les braies itant i a portés.
          
            Ainc ne fina dusc' a la fermetés, desci c' al pont ne si est
            arestés. A icele eure que je vos ai contés ert Renouars en son
            palais montés as grans fenestres de viel antiquités, ensamble o lui
            li moine coronés; del roi Tibaut ont mout entr' als parlés. Dist
            Renouars : « Bien somes enserrés! Li rois Tibaus a le siege jurés,
            n' en partira en trestout ses aés; si nos ara tous mors et affolés.
            S' or eüssiens un messagier privés qu' il nos alast a Guillaume au
            cort nés et a Guiborc, que tant a de bialtés, a Mairefer, que de moi
            est amés, qu' il me venissent aidier par amistés! » Li moine l'
            oent; mot ne li fu contés. Endementiers qu' il ont ensi parlés, es
            vos qu' il s' est hautement escrïés; devant la porte s' agenoilla es
            prés. Voit Renouart, si l' a araisonés; mout hautement s' est li fel
            escrïés : « Renouart sire, aiés de moi pités! Je sui vos abes
            comment que j' aie errés. Je sais mout bien vers vos ai meserrés,
            mais neporquant si m' est or tresalés. Ce font deable, qui m' orent
            encantés; jou sui dolans quant en sui porpensés. La moie colpe en
            rent a Damedés. Renouart sire, or en sui porpensés que miels valroie
            avoir le cief colpés que jou guerpise le roi de majestés,
          
            que li Jüi orent en crois penés et el sepulcre et couchiés et posés,
            et au tierch jor de mort resuscités. Puis le gaitierent li Jüi tout
            armés; il surrexi, par la soie bontés, por nos jeter d' ynfer et d'
            oscurtés. Tout chou croi je comment que j' aie errés! Por cel
            Seignor te proi que j' ai només. Te requier jou c' aies de moi
            pités; si me rechois la en tes fermetés. » Renouars a ces sermons
            escoutés; de ses biaus ious a tenrement ploré quant il oï comme Dex
            a ouvré. Dist Renouars : « Avés vous ascouté de nostre maistre
            comment il a parlés? Mout m' esmervel que il seit tant de Dés que
            traïson ot en son cuer pensé. Ouvrés lui l' uis por amor Damedés, le
            glorïous de sainte majestés. Por soie amor li ai tot pardoné
            quancque il a envers moi meserré. Nostre maistre est, si en aions
            pité; Diex le commande, j' en ai oï parler, contre le mal c' on
            rende le bonté. Oevre lui l' uis; jel vos ai commandé. » Dient li
            moine : « Mout avés bien parlé! Por l' amor Dieu l' avés vos
            esgardé. » Isnelement ont le pont avalé puis que on lor commande.
            Renouars a le parole otroïe que li fols abes, que Damediex maldie,
          
            que a nus coutes merchi li quiert et prie, il s' en repent, ce dist,
            de sa folie, et qu' il croit Dieu et si l' aoure et prie. Le pont
            avale, la caïne a sachie, et la grant porte toute desveroillie. Aïe!
            Diex, que tot as en baillie, que il ne sevent del glouton la folie,
            la traïson que il lor a bastie! Il lui eüssent la teste rooignie!
            Mais il n' est hom en ceste mortel vie, garder s' en peüst mie. Tant
            a li abes Renouart sermoné, parlé de Dieu le roi de majesté, que
            Renouart li a tout pardoné. Ens el castel l' a Renouars mené et
            Renouars l' en a araisoné : « Dans abes, sire, mout avés mal erré
            quant ton covent as issi mal mené; de l' abeïe en sont par toi alé.
            Mais or t' en ai le meffait pardoné; ja a nul jor n' en serra mais
            parlé. Mais des or mais nos portés feeltés tant que soions a Bride
            retorné; se bien creés el roi de majesté, il ara certes de nous
            chaiens pitié. » « Voir, » dist li abes, « jou l' ai bien enpensé.
            Ne ferai mais a nul jour malvaisté, vestirai haire chascun jour
            ajorné, servirai Dieu, jou l' ai bien enpensé. » Puis dist aprés, c'
            on ne l' a escouté :
          
            « Glouton, » dist il, « par sainte carité, anchois que pasent li
            quart jor ajorné, vous arai jou un mortel plait trouvé dont vous
            serés honis et vergondé, et en prison trebuchié et versé! » Glorïous
            Diex, qui maint en Trinité, que Renouars ne seit or son pensé, sel
            pendist par la goule! Liés fu li abes quant il fu acordés; tant lor
            a dit qu' il les a enchantés, que Renouars s' est tous aseürés.
            Quant il si croit, ne fu mie senés; ja ne verra que jors soit
            ajornés si les ara laiens mout mal menés. Mais Renouars fu sages et
            menbrés, et Diex de glorie li a mis en pensés, que il ne vielt que
            il soit vergondés. Renouars est en son cuer porpensés que l' abes
            est uns traïtres provés; ne s' i crerra jamais en son aés. Ne seit
            porquoi est arriere tornés; il l' en apele com ja oïr porrés : «
            Dans abes, sire, » dist il, « or m' entendés. Forment me sui
            travilliés et penés et de l' estor cascune nuit grevés. Vostre merci
            anuit mais gaiterés cest no castel, se vos le commandés, dusc' a
            demain que il soit ajornés; et avoec vos .X. moines. »
          
            « Dans abes, sire, » dist Renouars li ber, « cest no castel vos
            covendra garder dusc' a demain que il doit ajorner, et jou irai
            dormir et reposer. » « Voir, » dist li abes, « ne le vos quier veer.
            » L' abes s' arma por lui miels encanter; o lui .X. moine que tot
            sont baceler, espees chaintes, vont le castel garder. Et Renouars ne
            se volt demorer, car de l' abé veut oïr le penser se il volra jamais
            sa loi fauser. Mout se sot bien Renouars demener et del felon la
            pensee esprover : il fait samblant que il voist reposer, jouste le
            feu s' est alés acouter; desous son cief ala son mast poser, et
            commencha durement a souffler; de bien dormir a fait samblant mout
            cler. Quant ce voit l' abes, ne s' i valt demorer; toz les .X.
            moines commenche a apeler, de traïson les commenche a parler; ne s'
            en puet tenir mie. « Baron, » dist l' abes, « franc nobile guerrier,
            s' a mon conseil vos volés apoier, bien vos garroie de mortel
            encombrier. Cil vif deables ki gist leis cel fouier, s' un seul
            petit le faites courechier,
          
            ochiroit vos tantost de son levier. Il est tous faus, a celer nel
            vos quier; et s' il vos tue, ja n' en ira plaidier. C' avés afaire a
            Bride a repairier? Se il vos plaist, miels poés esploitier : se a
            Tibaut vos voliés acointier et Mahomet amer et tenir chier, li rois
            donra a vos chacun moillier que vos porrés acoler et baisier, vos
            cors deduire et vos esbanoier. S' avra chascun mout grant terre a
            baillier se vos voliés icel castel vuidier et delivrer cel malvais
            losengier. » Dient li moine : « Bon est a otroier; n' avons mais
            cure d' usage de mostier! Mout nos doit bien teil usage anoier quant
            on n' i gouste d' oisel ne de plovier, ne on n' i puet son cors
            esbanoier. C' avons afaire de tant humelïer, ne de nos batre ne de
            nos laidengier? Itel mestier fait mout bien a laissier. Mais parlés
            bas, n' aiés soing de plaidier, que ne nos oie cil glotons
            losengier! » Et dist li abes : « Il n' a pas tel cuidier! Endormis
            est, jou l' oy ore fronchier; ne se levra desi c' a l' esclairier.
            Endementiers poons si esploitier et a Tibaut cest bon castel
            ballier. » Renouars l' ot, le sens cuide cangier; le traïson lor a
            oï plaidier. Il jure Dieu, le pere droiturier, tuit en morront a
            honte.
          
            « Baron, » dist l' abes, « or le laissons ester. Il nos covient mout
            basement parler que cil deables ne nos viegne escouter; jou sai de
            voir n' en porriens escaper. » Dient li moine : « Ne vos covient
            douter. Par cel palais le porriés traïner ains qu' il peüst un tot
            seul mot parler; sa coustume est ne se porroit lever tant com il ait
            talent de reposer. » « Baron, » dist l' abes, « or pensés escouter :
            se il s' esvelle et me vielt demander, dites je suis sa baille alés
            garder. » Et cil respondent : « Bien fait a creanter; bien li
            dirons, il n' en estuet douter; par cel palais l' irons mout bien
            garder. Or tost, sire abes! Pensés vos del haster! » « Voir, » dist
            li abes, « j' en ai grant desirer. » Renouars l' ot, le sens quide
            derver; il dist en bas, c' on ne l' oï parler : « Alés, dans abes;
            jou ere a l' encontrer se Diex me vielt garantir et tenser! » L'
            abes s' en va, qui ne s' i seit garder; ist del castel, le pont fait
            avaler; desi c' a l' ost ne se volt arester. Ou voit Tibaut, si li
            prist a mostrer comment a esploitié.
          
            « Tibaut, » dist l' abes, « or tost, si vos hastés! Balliés moi tost
            .XX. mile ferarmés! Je vous plevis, ja mar en douterés, ja vous
            serra Renouars delivrés et li castiaus rendus et aquités; jamais nul
            jor tel loisir n' en arés. Li pautoniers, li faus estrumelés, se
            dort laiens, mar fust il onques nés! Jou ai tant fait et tant me
            suis penés li autre dorment, ja mar en douterés, ne mais que .X. que
            od moi sont remés. » Et dist Tibaus : « Ne fu teus coronés! Tels
            renoiés n' en ert jamais trouvés! Dans abes, sire, maintes merchis
            et grés. Se jou vich longes, mout grant preu i arés, corone d' or en
            vostre chief arés! » Tibaus se haste, si est en piés salus; il en
            apele Turbant et Malagus, Escormarant et son fil Capalus : « Vous
            .IIII. roi m' en irés tost lasus, en vos compaigne .IIII. M.
            fervestus, les blans aubers endosés et vestus, et sor vo ciés laciés
            elmes agus;
          
            a vos costés arés chains les brans nus. Et si irés avoec l' abé
            lasus, mais gardés bien n' i ait noise ne hus; si vous serra ja
            Renouars rendus. Portés carcans et grans buies lasus, targes,
            engiens, et loiens, et escus, loiens de fer .LIIII. et plus dont
            Renouars ert loiés et tenus. Se Mahomet n' en est trop durfeüs, mors
            est li gloz et a sa fin venus; jamais par home ne serra secourus. »
            Paien respondent : « Nos n' i targerons plus. » Adont s' armerent,
            n' i ot lonc plait tenus; si s' en corurent chascuns mout irascus.
            Dusc' al castel estes les vous venus; ja i entrast li pules
            mescreüs, mais l' abes dist : « Or vous traiés ensus. G' irai veoir
            ens el palais lasus se Renouars se fust puis remeüs. Car s' il
            estoit cha aval descendus, malvaisement serroit li plais tenus. G'
            irai devant, si emblerai son fus; dont l' asaurons quant il serra
            tous nus; si le porromes prendre. » « Baron, » dist l' abes, «
            pensés de l' arester; il nous convient mout belement parler. G' irai
            savoir el palais principer se Renouars se vot puis remuer; s' il nos
            perchoit, riens est del retorner. »
          
            Atant s' en part l' abes sans demorer. De Renouart vos devons nos
            conter : bien ot oï le plait deviser com faitement li abes dut
            errer; devers la porte en est venus ester. Si com li abes dut ens el
            baille entrer, Renouars saut sans plus de demorer; devant paiens
            vait le pont sus lever, prent la chaiene, mout bien la vait fermer;
            ferme la porte, lait les vereus aler; hui mais ne puent li Sarrasin
            entrer. Aprés l' abé commencha a aler : l' abes s' en va, qui ne s'
            en seit garder, et si .X. moine, que Diex puist vergonder; a
            Renouart en vont son fust embler. Mais c' est une oevre qu' il
            porront comperer, car Renouars lor vint a l' encontrer; Si nes salua
            mie! Icele nuit fu li abes Henris mal enganés et malement souspris.
            Renouars ot mout bien ces plais oïs, com faitement il dut estre
            traïs et delivrés envers ses anemis. Derriere un huis s' est
            Renouars quatis. Si tost com l' abes se fu la dedens mis, Renouars
            saut, ne fu mie esbahis; il a levé le grant pont torneïs, la porte a
            close, et serré le postis. L' abes monta el palais seignoris,
          
            et si .X. moine, qu' il avoit o lui mis; truevent le mast ens en mi
            le formis. A boines cordes fu loiés et saisis; contreval l' en
            traïnent. L' abes se haste, qui cuer a de malfé, et si .X. moine,
            qui a lui sont torné; truevent le mast mervelloz et quarré que
            Renouars avoit illuec jeté. A bones cordes l' ont loiés et noé, si
            l' en traïnent coiement a celé. Mais or oiés comment il ont erré :
            Renouart ont as degrés encontré; l' abes le voit, li sans li est
            müé, n' ot teil paor en trestot son aé, et si .X. moine resont si
            effreé li plus hardis a de paour tramblé. Dist Renouars : « Trop l'
            avés traïné! Par saint Martin mar l' eüstes emblé! Dans abes, sire,
            entendés mon pensé : par traïson m' avés mout encombré, or vos en
            ert li guerredon doné. Retenus estes, asés avés alé; pendus vos
            covient estre. »
          
            Dist Renouars : « Glouton, traiés ensus; jou gart la tor, miens en
            est li treüs! Ja me donrés .M. mars d' or fin molus, al departir
            serés tout confondus! » Ainc Renouars ne volt demorer plus; les
            mains lor loie, ses en maine lasus : icele nuit fu li abes pendus
            lés Mahomet en l' estage lasus. Ensi fina, qu' il ne pot vivre plus;
            et Renouars est laiens remansus. Paien defors bien sont .X. M. ou
            plus; tant atendirent que jor fu aparus, et Renouars est au pont
            revenus. Ou voit paiens, si s' escrie a vertus : « Par Dieu,
            glouton, por nient i estés plus; jamais nos abes ne vos rendra
            salus. Il est lasus leis Mahomet pendus, si gaite les cornelles. »
            Dist Renouars : « Paien, et c' atendés? Veés la vostre abe sorcel[l.
            sor cel] castel montés dalés Mahom, pendus et encroués.
          
            Dites Tibaut si tost com le verrés qu' il est o moi des or mais
            demorés; si gardera mes maistre fermetés. » Paien l' entendent, es
            les vos effreés; en fuies tornent les frains abandonés, dusc' a
            Tibaut ne fu resnes tirés. Tibaus les voit, ses a araisonés : «
            Franc Sarrasin, dites, ne me celés : est Renouars pris ne encaenés?
            Ou est li abes quant il n' est retornés? » Dient paien : « Aparmain
            le sarés! Atendés tant que solaus soit levés. A cel castel deseure
            le verrés; lé vostre Dieu est pendus et levés. » Et dist Tibaut :
            Mal sommes enganés; voirement est cis lechieres dervés. Ja ne l'
            avrai, por nient m' en sui penés, s' en Gaudiferne n' est Gaudifers
            mandés; par celui ert maistrïés et dontés. » Icele nuit leva uns
            grant orés; la mer s' esbout, et uns vens est levés. De Porpallart
            vint par mer une nés dont li orages avoit rompu les trés, les mas
            brisiés, les avirons fausés; marcheant erent de grande ricetés que
            par lor terres ont lor avoir menés. Li grans tempés, que si ert
            desfaés, les a tout droit a cel castel menés, et Renouars est cele
            part alés; quant les coisi, liés fu, c' est verités. Il lor a dit :
            « Par Dieu cha demorés; par droit esgart cel avoir me lairés. »
          
            Quant cil le virent, sel conurent asés; dist l' un a l' autre : «
            Mal sommes arrivés! C' est Renouars, qui tant est deffaés. Otroions
            lui toutes ses volentés. Sire, » font il, « vostre plaisir ferés;
            tous nos metons en vostre francetés. » Dist Renouars : « Par mon
            cief, droit avés; que, por iche que doucement parlés, n' avrai del
            vostre un denier moneé, ne mais que vos trestout me creantés c' a
            Poupallart a mon fil en irés � c' est Mairefers, de moi est engenrés
            � et a Guillaume le marcis au cort nés; dame Guiborc por Dieu me
            salüés; et si lor dites, ja mar lor celerés, qu' en cest castel que
            vos ichi veés sui de paiens assis et enserrés; li rois Tibaus a .C.
            M. Turs armés m' a chi asis ensi com vos veés; se n' ai secors, mors
            sui et afolés. » Et cil respondent : « Nos lor dirons asés. » A ces
            paroles ont lor voiles levés, lors avirons refais et atornés, et
            quant d' als fu li sairemens jurés, congiet demandent, que mout sont
            effreés, car mout fu d' aus Renouars redoutés. Dist Renouars : «
            Seignor, vos en irés. Or gardés bien que vos ne m' oublïés que mes
            besoing ne soit mout bien mostrés. » Et cil respondent : « Ja mar en
            parlerés! Nous le ferons volentier et de grés. » Drechent lor
            voiles, en mer sont eschipés.
          
            Dist l' un a l' autre : « Diex nos a regardés, que cil deables ne
            nos a affolés. Souvient vos il com nos ot regardés, les iels dou
            chief roülliés et tornés? Il nos estuet faire ses volentés; nos fois
            aquiteromes. » De Renouart partent li marcheant, forment sont lié
            qu' il ne lor fist noient. Dist l' un a l' autre : « Bien nous est
            covenant qu' il ne nos a tolu nostre calant. Diex com il samble
            felon et malfaisant! » « Certes, » dist l' autre, mais prodoms et
            vallant, et guerroier nobile combatant; ainc n' adaigna ne roi ne
            amirant. Or li tenons mout bien son covenant. » Tant ont nagié a l'
            oré et al vent c' a un joesdi par sous l' aube aparant sous
            Porpallart vienent li marcheant; illueques arriverent. Tant ont erré
            li maistre maronier c' a Porpallart en viennent el gravier. Che fu
            el tans que revienent herbier, que cil oisel cantent sor le ramier.
            Li quens Guillaume et Guiborc al vis fier a Poupallart vindrent
            esbanoier
          
            por Mairefer veïr et conseillier; desor le port seoient el gravier.
            Mairefers tint un baston de pumier, ne le portassent, jou quit, .II.
            pautonier; bien fu vestus d' un vert paile vergier; n' ot tant bel
            home dusques a Monpellier. Grant ot le cors et le regart mout fier,
            dejouste lui Guillaume Brachefier, plain piet fu graindres d' un
            autre chevalier; son pere samble au vis que il ot fier. Ou voit
            Guillaume, sel prent a araisnier : « Oncles, » dist il, « a celer
            nel vos quier, ier main au jor quant il dut esclairier songai un
            songe dont me puis mervellier, que Renouars, mes peres au vis fier,
            estoit a Bride la dedens son mostier; illuec venoient plus de .M.
            aversier qui l' en voloient porter et soushauchier; samblant
            faisoient qu' il voloient mangier. Onques li moine ne li volrent
            aidier; jou sai mout bien que il a encombrier; li cuers me dist, a
            celer ne vos quier. » A paines pot tous ses dis araisnier quant li
            mesage qui tant font a proisier, li marcheant que Diex gart d'
            enconbrier, en vont mout tost Mairefer acointier que rois Tibaus,
            que fait a resoignier, eut Renouart en un castel assegié, droit en
            Aiete qui desor la mer siet. Li quens Guillaume a emparlé premier :
          
            si le conforte cortoisement et bien au miels que il sot faire. «
            Mairefer sire, » dient li marcheant, « secors te mande por Dieu le
            raiemant li vostre pere, qui vos par aime tant; car en Aiete l' ont
            asis li Persant. Tant en i a et deriere et devant, bien sont .C.M.
            par le mien ensïant. N' i garira s' il n' a de vos garant; fallis li
            est li pains et li forment. » Mairefers l' ot, si en va souspirant;
            ou voit Guillaume, si lui dist em plorant : « Sire Guillaume, por
            Dieu le raiement, et n' oés vous le mesage pesant de mon chier pere
            que jou ai amé tant? N' i düerra s' il n' a de vous garant! Por
            Dieu, biax sire, soions lui socourant, car il en est afaire. » «
            Oncles Guillaume, » dist Mairefers, « caiele! Dont n' oés vous ceste
            pesant novele que Sarrasin tienent mon pere en serre? Mais par les
            sains c' on requiert en Posterne mar le penserent li paien de
            Biterme,
          
            li Agoulant ne cil de Val Chisterne, li Arragon ne li Turc de
            Galerne; ne les lairai desi en Hodïerne! » « Niés, » dist Guillaume,
            « or recommenche guerre! Or manderai mes homes par ma terre! Ja n' i
            querromes ne tempoire ne terme, ains enterrons en Arrabie et en
            Perse Se Renouars demoroit en lor herche, trop i avroit devers nos
            laide perte; nous ne lui faurons mie. » Li quens Guillaume a la
            novele oïe que Renouars est en tel fermerie dedens Aiete en la grant
            manandie, la l' a asis Tibaus d' Esclavonie; n' en istera se il n'
            en a aïe. Et Mairefers le cuer en atenrie; ou voit Guillaume, mout
            doucement li prie qu' il le sekeure por Dieu le fil Marie. « Voir, »
            dist Guillaume, jou n' atargerai mie; or manderai ma gent et ma
            mesnie. A mon pooir li vorai faire aïe, mais mout ai poi avoir et
            manandie qu' en l' autre guerre l' ai toute departie. » Et dist
            Guiborc : « Ne vos esmaiés mie! Encor ai jou un tresor en aïe, n'
            emporteroient .XXX. mul de Surie;
          
            tout le donrai a iceste foïe por soucorre mon frere. » « Sire
            Guillaume, » dist Guiborc au vis fier, « por amor Dieu, frans quens,
            ne t' esmaier; encor ai jou un tresor issi fier nel porteroient
            .XXXIIII. somier. Tout le donrai, que n' i lairai denier, por
            Renouart a secourre et aidier. Car retornons droit a Orenge arrier,
            si manderons un empire si fier; s' alés Tibaut fors del regne
            cachier et secourés Renouart le guerrier. » « Voir, » dist
            Guillaume, « mout faites a proisier! Li vos avoirs m' a eü grant
            mestier, et li vo sens, que tant fait a proisier. » A icest mot
            prendent a repairier, droit a Orenge sont retorné arrier. Li quens
            Guillaume ne se volt atargier, si fait ses briés isnelement cargier.
            Desci en France en vont li mesagier, Et en Auvergne et en Berrieu
            arrier; totes les terres fait ses briés envoier. Une teil ost fait
            li quens amaisnier bien sont a armes LXIII. millier. Mout sont isnel
            li auferrant destrier, desous Orenge se sont alé logier; la veïssiés
            maint pavillon drechier; mout ont vallés, serjans, et escuïer.
          
            Li quens Guillaume envoie un mesagier a Pourpallart; contreval le
            gravier fait la navie li quens apareillier : pain et vitaille i fait
            li quens cargier, toutes les choses qui lor aront mestier, que il
            covient en ost por ostoier. Grans .IIII. jors ne finent de cargier,
            et au quint jor font les voilles drechier; un venredi au point de l'
            esclairier murent les os, si com j' oi tesmoignier. En un dromont
            qui fu roi Tornefier entra Guillaume li marcis au vis fier et
            Mairefers qui porte son levier; ne le portaisssent .III. vilain
            caruier, mais a cort terme lor ara tel mestier que mout en ert
            afaire. Vait s' ent Guillaume li marchis Fierebrache por Renouart
            qu' est asis en la marche, es tors d' Aiete en l' anchïen estage.
            Tant l' ont asis li Sarrasin ombrage c' a Renouart est faillie
            vitaillie; pleurent li moine, chascuns de faim baaille; dist
            Renouars : « Or morons a viutage. » Saint Julïens, n' obliés vo
            barnage! » Oiés c' a fait li rois Tibaus d' Arrabe : il a mandé .XV.
            gaians salvage, li plus petis a .XV. piés d' estage; cil gardront l'
            ost par itel devisage
          
            que Renouars ne s' en isse ne n' auge. Chascune nuit li font si pres
            la gaite que issir ne s' en ose. Li rois Tibaus fu durement sachans;
            en Baufumés manda .XV. gaians fors et corsubles, mirabileus et
            grans. As mals de fer et as flaiaus pesans gardoient l' ost par itel
            covenant que Renouars n' en est mais si poissans qu' il ost issir de
            son castel laiens. Li premerains ot a non Brandigans, l' autre
            Danfer, et li tiers Resognans, li quars Neseu, et li quins
            Mesbrïans, Broiars li sistes, li septmes Agoulans, et li witismes a
            a non Rebroians, et li .IXvimes Aestofles et Brunans, et li .Xsimes
            a a non Balfumans, et li .XIsimes Quiquenant l' Aufricans. .XV. en i
            ot de si fais mescreans; .III. en ocist Renouars li vallans. Ier
            main a l' aube quant fu as trés alans, si li batirent les costés et
            les flans a lor flaiaus et a lor mals pesans; ainc Renouars ne fu
            puis tant osans k' il ost issir de son castel laiens. Falis li est
            li pains et li formens : faim ont li moine, es les vos besoignans,
            et Renouars par est si agrevans
          
            k' il ne manga bien a .III. jors pasans; alques li chient les costés
            et les flans. De maltalent est li bers souspirans, mout ot au cuer
            grant ire. Renouart ont si assis li gaiant k' il ne pot mais arriere
            ne avant, ne puet venir mais a l' ost tant ne quant; et Renouars va
            de faim baaillant. Dist a ses moines por faire paor grant : « Le
            quel de vos mangerai jou avant? » Li moine l' oent, de paour vont
            tramblant, n' i a celui qui die : « Jou m' en vant. » Li plus hardis
            vait derrier reculant. Dist Renouars : « Baron, n' alés doutant, que
            jou me vois ensi a vos gabant. Or soiés coi et ensamble taisant que
            ne vos oient la defors cil gaiant; si m' overrés la porte coiement.
            En mi cel pré lés cel pont tournoiant voi le cheval Tibaut l'
            Arrabïant; cras est et grans, mervelloz et tenant. Se nos l' aviens
            chaiens a no commant, s' en trencheriemes et derriere et devant, si
            en quiriemes sor cel carbon ardant, s' en mangeriemes tot a nostre
            talent tant que Guillaume nos serra secourant. »
          
            Dient li moine : « Diex vos en soit aidant! Mais cist glouton, felon
            et malquerant, vous corront ja tot ensamble au devant. Se vous
            perdons, nos en serons dolant; ja uns de nos n' en ira escapant, de
            nostre vie n' i ara il noiant! » Dist Renouars : « Ja n' en soiés
            doutant. Cil qui en Dieu est fermement creant mar doutera, car il a
            bon garant. » A ces paroles es les vos descendant; aprés lui vait
            son grant mast traïnant. A icel' eure dont je vos ichi cant erent
            ensamble tot li .XII. jalant en une loge devant le pont seant. Che
            fu tot droit a l' aube aparissant, et Renouars s' en va tout
            coiement. Vint au destrier qui la voit pasturant, prendre le cuide,
            et il vait regibant; Renouart fiert del pié en regibant, por un
            petit ne vait agenoillant; et Renouars en ot grant maltalent, tel
            cop li done de son mast en boutant ront li les costes, le cuer li va
            crevant. Dist Renouars : « Chi a male jument! Quant fiert la gent,
            si nes va deffïant! » Et Renouars tot erralment le prent par les
            .II. piés, ses ala traienant. Mais ains qu' il l' ait el castel a
            garant, en ara il un tornoi issi grant, car li jaiant le vont
            aperchevant. Trestot li douse, ki la erent seant, prendent martials,
            et les flaials pesant;
          
            a Renouart sallirent au devant. Il li escrient : « N' en irés,
            souduiant! Cha nos lairés le destrier aufricant; Vous n' en porterés
            mie! » Renouars ot le destrier mort jeté, car il avoit malement
            regibé. Aprés son dos l' en a il traïné qu' il le cuida porter a
            salveté, si en mangast li et si coroné, quant li gaiant li ont haut
            escrïé : « Metés le jus! Trop l' avés traïné! Bien vous avons,
            Renouart, aterré et vos grant pris abaissié et dossé quant d' un
            ronchi mangiés par poverté. Li bon mangier vous sont or deveé, li
            cras mallart et li riche lardé; or mangerés d' un ceval afolé. »
            Dist Renouars : « Si va de poverté; c' est un mestier c' on a mout
            tost usé. Anchois c' aiés le cheval conquesté, en morra l' uns a
            honte. » Renouars ot le bon destrier ocis; que s' il l' avoit dedens
            son castel mis,
          
            mangeroit en volentiers, non envis. Mais li gaiant li crient a haus
            cris : « Metés le jus, lechieres mal apris! Bien vous avons maté et
            a pié mis! Mangier soliés et lardés et pertris; or mangeriés les
            cuisses d' un roncis. » Dist Renouars : « Itant vous en devis : jou
            ne mangai .III. jors a acomplis; se or le pert, trop serrai mal
            ballis. Ains en morra tels qu' est encore vis! » A ces paroles fu li
            bers envaïs : il s' abaissa, si a un perron pris, fiert un gaiant
            tot droit en mi le pis; tout li froisa, li cuers li est partis. Cil
            caï mort devant lui el larris. Puis fiert un autre qui vers lui est
            sallis; d' une autre pierre jus l' abat estordis. Puis a son mast a
            une main saisis, si se desfent com hom maltalentis; mais li chevals
            ne fu mie guerpis, ains l' en traïne com hom maltalentis. Mais li
            gaiant l' ont d' autre part saisis; par les orelles et par les ars
            l' ont pris. Tirent et sachent, grans i fu li estris, que le
            destrier rompirent tout par mi que li boiel en chient el larris. Si
            fu en .II. li auferans partis! Por un destrier affolé et malmis ainc
            mais ne fus veüs teus capleïs! A terre en fu Renouars.III. fois mis;
            a grant effors et a grant capleïs a del cheval une moitié conquis.
            Mal soit des moines s' uns en fu si hardis
          
            qui se meüssent del grant pont torneïs; tel paor a trestous li plus
            hardis que devant als voient ces Antecris. A males paines et a mout
            grant aïrs s' est Renouars dedens son castel mis; le pont relieve et
            ferme le postis. Dist Renouars : « Mout vous voi esbahis! Seignor
            moine, par le cors saint Denis, malvaisement en sui de vous aidis.
            Partout vous voi couars et amatis, mais au mangier vous voi jou mout
            hardis. A nul mestier, de che sui je tous fis, ne voi jou nul de
            vous amanevis. Alumés fu; gardés qu' il soit espris. » A un coutel
            est Renouars sallis; cele moitié que il avoit conquis a escorchié et
            aprés al fu mis. Il l' escuma, car bien en fu apris; puis fist de
            poivre plain une auge et demi. Quant il fu cuis, al mangier sont
            asis; devant ses moines en a a plenté mis. Dist Renouars : « Baron,
            que vous est vis? Dont n' est mout bons au poivre cis roncis? »
            Dient li moine : « Il valt miels de pertris! » Dist Renouars : « Car
            par talent est pris! » Es Randolet qui en vient ademis, hom Mairefer
            et fu nés de Gangis; entre les fees fu .XIIII. ans norris, par mer
            nooit com s' il en fust apris; plus estoit noirs que poivre qu' est
            boulis. Saut a la rive, qui est el castel mis; Renouart trueve, qu'
            est al mangier asis,
          
            que il mangoit le mustel d' un roncis. Voit le li més, s' en fu tous
            esbahis, et Renouars refu tous esmaris : « Diva! » fait il, « qui t'
            a cha dedens mis? » Dist Randolet : « Venus i sui par mi. Hom sui
            Guillaume au cort nés le marcis et Mairefer, un demoisel de pris.
            Salus vous mande, n' en voel estre entrepris; chi les arés ains que
            past li tiers dis. Renouart, sire, ne soiés esmaris! Secors te vient
            de .XX. M. fervestis; d' une batalle et d' un fier capleïs puet
            seürs estre Tibaus li Arrabis. » Dist Renouars : « Ce soit a lor
            merchis; jou en ai bien afaire. » « Renouart sire, « fait il, « ne
            t' esmaier! Salus te mande Guillaume Brachefier et Mairefers, vostre
            droit yretier. Si vous amainent un secors si plenier el premier
            front sont .LX. millier. » Dist Renouars : « Ce fait a merchïer!
            Amis, biax frere, et car venés mangier; je vous donrai le cuisse d'
            un destrier que jou conquis hui main a l' esclarier. Ains quel peüse
            conquerre n' eslegier, me covint mout pener et travillier. Mais
            dites lor qu' il pensent d' esploitier, que lor secors me porroit
            trop targier. »
          
            Et cil respont : « Bien en voi le mestier que il viegnent par haste.
            » Li messagiers n' i a fait arestal, enchois se mist en mer tot
            contreval; plus noe tost que poissons modoal; l' ost encontra devant
            un ajornal. El grant dromont ou siet li carboncal trova li més
            Guillaume le vassal et Mairefer, qui samble hom roial. Il les salue
            de Dieu l' esperital, et il respondent com bone gent loial : « De
            vos noveles nos dites randonal. » Et il respont : « Ainc n' oïstes
            ital! Jou ai trouvé Renouart el casal, es tors d' Aiete ens el
            palais roial; si l' ont asis et d' amont et d' aval Turc et Persant
            et li Escormalal. Au maistre pont del plus maistre portal .XV.
            gaiant felon et desloial illuec se sont ensi fait lor estal que
            Renouars nen a mais pain ne al. Ains le trouvai ens el maistre casal
            ou il mangoit la cuise d' un ceval; s' il n' a secors, il tornera a
            mal. » Mairefers l' ot, si en ot duel coral et en son cuer grant
            ire.
          
            Mairefers ot le mesage parler que Renouars n' i porra plus durer,
            car d' un ceval manjoit a un disner. Pitié en a, si commenche a
            plorer; vint a Guillaume, sel prist a apeler; « Sire, » fait il, «
            sel voliés creanter, jou me feroie par devant vos haster; a .X.M.
            homes m' i feroie sigler tant que jou puisse mon pere garander. Il a
            le cuer hardi comme sangler, il s' en ira as Sarrasins capler; par
            mescheance le porroient tüer, car hom est grant, ne puet pas tost
            aler. » « Niés, » dist Guillaume, « bien fait a creanter; mais n'
            alés mie a Tibaut asambler, ne en bataille ne vous caille d' entrer
            devant que jou i viegne. » Mairefers fu en son cuer mout dolant
            quant de son pere entent le couvenant; si pres le gaite Tibaus l'
            Arrabïans que Renouars n' ose issir de laiens. Et Mairefers entra en
            ses calans, o lui .X. M. hardis et combatans a rices armes et a
            chier garnimans. Drechent lor voiles, ses en maine li vens;
            delivrement syglerent.
          
            Mairefers voit dolans et d' ire plains a.X. mile homes que il a en
            ses mains; a sa maisele mist Mairefers ses mains : « Hé, las! » fait
            il, « com dolereus reclains de mon chier pere, que paiens ont a l'
            ains; mout est grant duel quant disete a de pain. Mais, par l'
            apostle que quierent li Romain, il en ara tot son droit et son
            plain; de lui aidier ai en mon cuer grant faim; ne lor larai ne
            paille ne estrain! » Che fu en mai un venredi au main; Renouars est
            en son palais hautain, la neif son fil voit venir tout a plain, et
            les enseignes et d' argent et d' estain. Et en chascune avoit escrit
            un rain : che senefie qu' il est de dolor plain, vers ses amis a le
            cuer fin et sain, ses anemis et felons et grevain. Dist Renouars : «
            Or sui jou bien certain, paien aront la bataille demain; tout i
            morront a honte. » Quant Renouars a veü son enfant, encontre vont
            mout grant joie menant, a l' ariver ot une joie grant; ensamble
            furent et mul et auferrant,
          
            traient cha fors et avaine et forment. La s' entrebaisent ambesdoi
            en plorant; Dist Mairefers : « Com vos est covenant? » Dist Renouars
            : « Biax fiex, malvaisement! De mon mangier orent envie grant li
            moine fals, felon et malquerant; si me vendirent a Tibaut l'
            Aufricant. Che fist li abes et ala porcachant por seul itant que jou
            mangoie tant; or l' ai pendu com Mahom mescreant. Chi m' ont asis
            Sarrasin et Persant; a cele porte mainent .XII. jaiant qui ne me
            laissent issir ne tant ne quant. A vos me claim que me soiés aidant!
            » Dist Mairefers : « Et je vos acreant que le matin, droit a l' aube
            aparant, et jou et vous les irons assallant, et ma maisnie, ki est
            preus et vallant! Dieu en vous jur, le Pere tout poissant, c' au
            tref Tibaut, le roi arrabïant, ferrai demain a mon tinel pesant! » «
            Fiels, » dist li peres, « che soit a Dieu commant! » Chele nuit
            furent li mangier bel et grant; grant noise mainent escuier et
            serjant que de son tref li rois Tibaus l' entent. Dist as paiens : «
            Or oiés quel beubant Renouars va et si moine menant; ne sambie mie
            qu' il soient besoignant. Mout m' esmervel que ont cil souduiant!
            Jou ne kerroie por nule rien vivant que il n' atendent d' aucun home
            garant; il ont oï noveles. »
          
            Cele nuit furent ens el palais ensi dusc' al demain ke il fu
            esclari, que ou castel furent Franchois garni. Li hauberc furent
            endosé et vesti et en lor cief lachié l' elme burni; chaignent
            espees et bon branc acherin et sont monté es destriers arrabi. Et
            Renouars et ses fiex sont garni : Mairefers ot un tinel de gasci
            gros et quarré, s' avoit fichié par mi broches de fer; ainc hom
            mellors ne vi. Un quir de cerf avoit en son chief mis, d' un
            capelet, onques mellor ne vi, d' un viel luiton, bien serré et
            bouli; Diex ne fist home, se un cop sus feri, que bras et poing n'
            ait trestout engali, ne l' empirast jusc' al jor del jüi. Un
            gambison ot d' un luiton alsi ki valoit bien tout le tresor Davi.
            Tint son tinel, onques mellor ne vi; et Renouars tint son mast
            autresi. Si conreé et si tres bien garni sont descendu del palais
            segnori. Cele nuit furent li gaiant endormi; trové les ont sans
            arme, desgarni, et Renouars le premier si feri tout l' esmïa que
            puis n' en resorti;
          
            puis fiert un autre, tout aussi l' a balli. Et Mairefers un autre en
            rabati, si l' effronta com un buef endormi. Et li autre i ferirent.
            Devant le jor que chante li malvis fu li estors et li abateïs; bien
            i feri Renouars et ses fis; toz les gaians i ont mors et partis.
            Desci c' as tentes ne se sont alentis, abatent tentes, pavellons et
            palis. Au tref Tibaut, ou li augles fu mis, fiert Mairefers, ne s'
            est mie desdis; l' aigle en abat, qui est a or masis; grant paor a
            Tibaus li Arrabis. La noise lieve et efforce li cris; par mi les
            tentes en ot mout d' esbahis. Li rois Tibaus a le maistre cor pris,
            que li dona l' amiraus de Luitis; a l' estandart fu sonés et bondis,
            as armes corent quant li cors fu oïs. Fors fu l' estor et fiers li
            capleïs; des abatus, des mors et des ocis cuevrent la terre, le pui
            et le larris. La grant bataille, li fiers abateïs, ne pot cesser
            desci a mïedis. Mais tant i o des paiens de Luitis, des Arragons,
            des paiens de Persis, que ne pot estre li plais plus consentis. Dont
            s' en torna Renouars et ses fis au grant eschet que il orent
            conquis,
          
            des palefrois et des muls arrabis, d' aubers et d' elmes, de pailes
            de samis. Ens el castel se sont ensamble mis, si ont levé le grant
            pont torneïs; en la sale monterent. Quant Renouars ot fait cele
            envaïe et ot ocis de le gent paienie, li rois Tibaus ne s' aseüre
            mie. Devant lui mande sa plus riche maisnie, ses .XV. rois de mout
            grant seignorie; « Baron, » dist il, « Mahomés nos oublie! Renouart
            ai tenu en fermerie, bien le cuidai avoir en ma ballie. Mais
            Mairefers, a nef et a galie, li est venus, ce me samble, en aïe;
            mout ont laiens bele chevalerie. Par Mahomet n' en donroie une
            allie! Plus en i a venu a la navie, de plus en ert ma chartre
            ravestie. » Dont commanda la tor soit asallie : « Demain au jor a
            toute ma maisnie por mon tresor ne le lairons nos mie. » Dist l' uns
            a l' autre : « Diva! Tu ne seis mie! La tor serra le matin asallie,
            et Renouars fera sa departie del grant tresor d' Aiete! »
          
            La nuit trespase et li aube leva, en l' ost Tibaut rois Baufumés
            gaita, et Aquilant, Tibaus le commanda, a .XX. M. homes que il lor
            delivra. Devant la tor ens el pré par decha furent la nuit, que nus
            ne remüa; et Mairefers le grant palais gaita. A l' ajorner li rois
            Tibaus s' arma, et Mairefers son pere en apela : « Sire, » fait il,
            « nos ne sofferons ja l' asaut chaiens, mais chascuns s' en istra.
            Li remanoir a honte tornera! » Et Renouars li dist que si fera : «
            Mairefer, fiex, » fait il, « jou atendra tant que Guillaume et sa
            grant ost venra; dont ert l' estor sans faille. » Fiers fu l' asaut
            et li noise et li cris, de .X. parties est li asaus bastis; fierent
            de maces, de martials et de pis, et jetent fu alumé et espris. Et
            Mairefers lor jete perrons bis, il les abat et tue .VI. et sis; et
            Renouars ne fu mie esbahis, au tresor vint roi Tibaut l' Arrabis :
            s' en jete jus et asnes et ronchis,
          
            cos et galines, tot de fin or masis. Tout le jeta aval as Sarrasins,
            tué en a plus de .LX. et dis. Cil ki en a en est mout tost füis, nis
            la carue ou traient .II. ronchis. Lors s' en reva Renouars li
            marcis, asés en fu de plusors beneïs; par che fu auques li estors
            departis. Atant es vos Guillaume le marcis et toute l' ost, qu' en
            feroie devis? De .III. grans liewes fu bien en mer oïs. Et l' aigle
            d' or sor le dromont asis, che senefie et orguel et grant pris, et
            grant batalle et ruiste capleïs. Voit le Tibaus, a poi n' enrage
            vis! Devant son tref, qui fu de paile bis, mande ses rois et ses
            privés amis; isnelement les a a raison mis : « Baron, » dist il, «
            or oiés mon devis : Renouars a mandé tous ses amis, il quens
            Guillaume nos vient en ces païs. Or deffendons alués et edefis,
            bours et castiaus et rices placeïs; Or soit chascun de conbatre
            garnis! Et anuit mais soit en un respit mis; si atornés armes a vo
            devis, car ne voel pas que nos soions soupris. Demain ert la
            bataille ! »
          
            Li rois Tibaus fu sages et membrés et de bataille apris et
            doctrinés; il fait destendre et pavellons et trés, et del castel fu
            ses sieges tornés. Ensus se met .II. arpens mesurés dejouste un
            mont, environ et en lés, k' il ne vielt estre ne pris ne enganés; la
            se loga et trestout ses barnés. Es vos Guillaume et ses homes armés;
            devant la tour jouste les fermetés fait li quens tendre et pavellons
            et trés; et Renouars li est encontre alés. Baise l' un l' autre par
            mout grant amistés, tous ses afaires li a dit et contés : com
            faitement il a esté menés et par les moines traïs et encantés, et
            que il fu de fain si apresés, com li destriers fu par mi tronchonés,
            et com il fu a mangier cuisinés. Dont rist Guillaume, li marchis au
            cort nés : « Renouart sire, » dist il, « or m' entendés : foi que
            doi Dieu vengement en arés, bataille avra dans Tibaus li Esclers! »
            Isnelement fu uns més apelés : « Amis, » dist il, « or tost et si
            montés; dites Tibaut demain soit aprestés et de bataille garnis et
            conreés, car ne voel estre de traïson retés. Dites li bien, gardés
            ne li celés, n' en tornerai por vens ne por orés,
          
            s' en ert li uns et vencus et matés, a tous jors mais mas et
            desbaretés. » Et dist li més : « Si com vous commandés! » Atant s'
            en torne, ne s' i est demorés, vint a Tibaut, si s' est haut escrïés
            : « Tibaut d' Arrabe, » dist il, « or m' entendés : li quens
            Guillaume et trestout ses barnés, et Renouars, Mairefers l' alosés,
            par moi vos ont de la foi deffïés! Et le matin soiés bien aprestés
            et vos barnages garnis et conreés; s' arés batalle, ja mais tele n'
            arés! Ne remanroit por quant que vos avés, que ains demain que li
            jors soit finés en i avra .XV. M. affolés. » « Amis, biax frere, »
            dist Tibaus li Esclers, « dites Guillaume quant vos retornerés que
            de combatre li liverrai asés. Jamais por ce n' en sera esgarés;
            bataille ara, toz soit asseürés. Mais or li dites quant vos
            retornerés c' uns parlemens soit moi et lui jostés; et si doinst
            triewes dusc' a .III. jors pasés, et jou aussi volentiers et de
            grés. » Li més respont : « Si com vous commandés. » Vint a
            Guillaume, ces mos li a contés; li bers l' otroie volentiers et de
            grés. El premier jor, ensi com vos oés, li parlemens fu pris et
            ajoustés : Tibaus i fu et li rois Josüés, Esclaudurbais, et li viex
            Tempestés, et tot lor roi, et des autres asés; et d' autre part
            Guillaumes au cort nés, et Renouars, li preus, li alosés, et
            Mairefers, li gentiex et li bers, et mout des autres, que jou n' ai
            pas només.
          
            Primes parla li rois Tibaus l' Esclers : « Sire Guillaume, » dist
            il, « or m' entendés : mout par me sui travailliés et penés, de mes
            honors auques desiretés, de ma mollier auques despoestés. Sachiés de
            voir, et si est verités, n' est hom el mont tant ai quoilli en hés
            com vostre cors, bien croire m' en poés. Icis damages fust piech' a
            restorés, mais que trop estes de vos armes doutés et chevaliers et
            preus et alosés. Par maintes fois me suis a vos mellés et combatu a
            vos en camp malés; Mahom ne plaist que soiés vergondés. Vous avés
            chi vos homes ajoustés, et jou les miens semons et asamblés; chou
            ert damages grans et desmesurés se tels barnages est a mort
            ajoustés. Car faites ore, se vous le creantés � ja dites vous par
            bones verités vos Diex Jhesus est li plus honorés, et jou redi Mahom
            est mieldres asés, plus a vertus et plus a poestés� car asenons un
            fort estor campés : cascun i mete de nos .II. avoés. Le mellor home
            qu' est en vostre ost trouvés i meterés, et qu' il i soit armés; et
            jou querrai un Turc par mes regnés, tous li plus fors que i serra
            trouvés. Quant les arons issi bien aprestés, si serra d' als un
            estor regardés, puis soit li chans par feelté gardés. Li quels que
            soit recreans ne matés,
          
            s' iert li siens Dels vendus et adosés cil qui ventra ert li plus
            segnorés, Turc et Franchois i aront creantés. Pus ert li cors l' un
            a l' autre amendés, par marïage seromes acordés. N' i ara mais nule
            guerre mortés, n' i perdra mais frans hom ses yretés, et cascun ait
            ce qu' il ait conquestés. » « Voir, » dist Guillaume, « vous dites
            ore asés! Ainc mais ne fustes isi bien apensés; qui che refuse, il
            n' est mie senés! Et jou et vous somes forment penés, s' avons perdu
            et jou et vous asés, amis et drus et parens et privés, les mors as
            mors, les vis as vis mellés. Si soit l' acorde par bones amistés,
            bone ert la pais a trestous nos aés. » Et dist Tibaus : « De moi ert
            creantés. » Triewes ont prises a .XV. jors pasés. « Sire Guillaume,
            » dist Tibaus li Esclers, « demain au jour ichi au plait venés; si
            nomerés qui ert vos avoés, tout ensement serra li miens només; s'
            iert la bataille ains .XV. jors pasés. » « Jou l' otroi, » dist
            Guillames. Finé li plais, Tibaus s' en retorna droit a son tref ou
            l' esclarboncle esta.
          
            Li quens Guillaume d' autre part s' en ala; devant le pont del
            castel s' atrava. Li rois Tibaus a Guillaume manda Mahom despende,
            cortoisie fera, que Renouart l' autre jour encroa, li rois li mande
            que bon gré l' en savra. Li quens Guillaume Renouart apela; mout
            belement li quens l' araisona, et si il prie que un don li donra.
            Renouart dist ne li escondira, die ce que lui plaise. Che dist
            Guillaume : « Renouart, entent cha : je vos requier, ne vos celerai
            ja, que vous Mahom despendés que voi la. » Renouars l' ot, les iex
            li roëlla, mout fierement Guillaume regarda; por un petit mout ne s'
            en aïra, mais mout fort l' aime, par itant l' otrïa. Por s' amisté
            meïsme despendu l' a, dusc' a Guillaume par le pié le sacha qu'
            entre ses bras porter ne le daigna. Vint au mesage, devant lui le
            rua : « Tenés, » dist il, « dehait qui l' engendra et qui en lui
            jamais nul jor kerra! » Et cil plorant a son col le leva, au plus
            souef que il pot l' enporta. A l' ost Tibaut la novele en ala
          
            que Renouars Mahomet rendu a; lieve la noise et decha et dela, de
            toutes pars li pules i ala. Li rois Tibaus a l' encontre li va,
            ensamble lui .XV. rois qu' il ama. Grant fu la noise ou li rois l'
            encontra; crient paien et decha et dela : « Hé, Mahom sire, bien
            fist qui t' esvella! De Renouart vos vengerés vos ja! » Li rois
            Tibaus devant s' agenoilla, il et si home cascun bien l' aoura; mout
            rice don cascun li presenta; plus de .II. jors li offrande dura. Li
            rois Tibaus Mahomet apela : « Hé, Mahom sire, bien fist qui t'
            esvella! Uns Sarrasins por vos se combatra, et uns Franchois
            encontre lui venra; et sachiés bien li quels que ventera que li
            siens Diex a honor estera. Faites vertus, Mahom! Or i parra!
            Esvelliés vous! Dormi avés piech' a! Se vous dormés, malvaisement
            ira; vos deïtés a tous jors mais faura. » Toute la nuit mout tres
            grant bruit i a. Li quens Guillaume en son tref en entra; aprés
            souper Renouart apela, et Mairefer, les barons qui sont la : «
            Baron, » dist il, « qui me consillera? Li quels de vos la batalle
            fera? Qui que che soit, Jhesus li aidera. » Mairefers l' ot,
            durement se hasta, devant Guillaume maintenant s' approcha : « Sire
            Guillaume, » dist il, « entendés cha :
          
            jou sui vos niés, vous le savés piech' a; ceste bataille, s' il vos
            plaist, moie estra. Mes hardemens esprovés i sera. » Li quens l'
            otroie et mout grant joie en a, par amisté son gant rendu li a, et
            Mairefers dusc' au pié li ala; li quens Guillaume doucement l' en
            leva. Renouars l' ot, forment li anoia; a soi meïsme froncist et
            grondilla. Dist Renouars : « Or sai jou de piech' a por ma vielleche
            me tenés vous vil ja. Diex! quel damage quant mes pris decarra! Mais
            par l' apostle c' on a Rome querra se j' encontroie Vielleche a nul
            jor ja, que il m' asaut et decha et dela, jou l' ochiroie, merchi n'
            en arai ja! Jamais nul jour franc home n' asaura, los ne proeche nul
            jour ne li taura! » Ot le Guillaume, Diex, tel joie en mena! «
            Renouart frere, c' est avenu piech' a : Vielleche est tele nului n'
            espargnera, home del monde, ja tant bel ne sera. » Dist Renouars : «
            Dehait qui l' engendra quant les mellors honors ne portera! » Dont
            rient Franc et decha et dela; mout demainent grant joie. « Sire
            Guillaume, » dist Renouars li ber, « itel bataille doit on forment
            douter.
          
            On ne le doit bailler ne commander fors a tel home que mout est
            preus et ber; jou le ferai, sel volés creanter. Mes fiex est jonnes,
            nel porroit endurer! Laisiés le moi, pres sui de l' achiever, que
            soil les autres et faire et afiner. » Mairefers l' ot, si se prent a
            irer, envers son pere prist colour a müer : « Par Dieu, » dist il, «
            mout ai oï conter, puis que li hom prent son poil a müer, ne devroit
            mais de bataille parler, ains se devroit seoir et reposer; les
            jovenes gens lor barnage esprover, et les puceles lor amor demander,
            et chevalier ferir et encontrer. Li viels wadiaus vauroit toudis
            uller. » Renouars l' ot, le sens cuide derver, de maltalent cuide
            vif forsener. Coert a son fil, qu' il le cuide conbrer, prendre as
            cevels et envers lui tirer, ne mais Guillaume li vait devant ester,
            Gerars et Guis et bien .C. baceler. A paines le detindrent. Che dist
            Guillaume li marcis au vis fier : « Renouart sire, laisiés le vostre
            irier; envers vo fil laisiés vostre tenchier. » Et Mairefers
            commenche a marvoier;
          
            vint a ses homes, si commenche a huchier : « Or tost! Faites ma neif
            aparellier, s' irai servir a roi ou a princhier! Veés mon pere a moi
            se velt irier. » Dient si home : « Bien fait a otroier. » Drechent
            lor volle, que il volrent nagier; es nés ont mis et mules et
            destriers. Voit le Guillaume, le sens cuide cangier; tout maintenant
            a proiet Mairefier : « Biax niés, » fait il, « car laisiés vostre
            irier. Se vostre pere vos a fait corechier, bien le devés en
            noncaloir laisier; et la bataille vos ferons otroier. » Dist
            Mairefers : « Par Dieu, ce n' a mestier! Ne remanroie por un val
            plain d' or mier! » Ainc Mairefers ne se volt atargier; entre en sa
            neif, fait les voiles drechier, isnelement de la terre eslongier.
            Voit le Guillaume, si prent a lermoier; vers Renouart se prist a
            aidrechier : « Dites, biax frere, » dist li quens Brachefier, « en
            lairés vous si aler le guerrier? » Dist Renouars : « Ne me siet mie
            bien. » A haute vois commencha a huchier : « Biax fiex, » dist il, «
            car retornés arrier! Tous vos talens vos voldrai otroier; la
            bataille vos otroi volentiers. » « Voir, » dist li enfes, « por
            noient en plaidiés; jamais de moi ne serés corechiés! » Renouars l'
            ot, le sens cuide cangier;
          
            pitiés en a, si s' est agenoilliés. « Biax fiex, » dist il, « se
            ainsi me laissiés, jamais nul jor, sachiés, ne serai liés, ne ja de
            chi ne voldrai redrechier. » Li enfes l' ot, si prist a molïer;
            pleure des iels, li aigue aval en chiet. Il commanda ses voiles a
            baissier; droit a son pere es le vos repairiés. Estes les vos
            ensamble ramesniés. Lors fu Guillaume li marcis forment liés, et
            trestous li barnages. « Peres, » dist l' enfes, « la bataille ferés;
            de moi vos soit li dons acreantés. Cil Damediex qui en crois fu
            penés vous soit el camp aidiere et avoés. » Tibaus d' Arrabe ne s'
            est aseürés; dedens son tref a ses homes mandés : « Baron, » dist
            il, « quel conseil me donrés del grant estor que chi est creantés?
            Par cui porra estre bien achievés? Bien sai de voir, et si est
            verités, que de la ert Renouars regardés. » Dist Aquilans : «
            Orendroites l' orrés : mandés Cruant, le roi de Balesgués; il est si
            fors, jamais tel ne verrés. » Dist Ajaüs : « Jou sai mellor asés :
            c' est Boudifers du regne as Amirés. »
          
            « Par foi, seignor, » dist li rois Barnuflés, Escarnimant de Biterne
            mandés! Cil est si fors, jamais plus ne verrés. » « Voir, » dist
            Tibaus, « jou sai mellor asés! En Gadiferne soit Gadifers mandés; c'
            est li plus fors qui de mere soit nés. Trestot ichil que vous ichi
            només, vers Gadifer ne valt riens lor bontés. Je vos commant que
            mout tost soit mandés par un sage mesage. » Tibaus se dreche, s'
            apiele un Sarrasin, neis fu d' Aiete, si ot non Galopin; plus tost
            coroit contremont un larrin c' a plaine terre ne ferroit un roncin :
            « Tien mon seel atot le parcemin; en Gadiferne t' en va tot le
            chemin. Si me diras Gadifer mon cousin ceste bataille me viegne
            metre a fin; si deffendra Mahom et Apolin vers la loy crestïene. »
            Et dist Tibaus : « Amis, vous en irés, en Gadiferne Gadifer
            trouverés; dites li bien, gardés ne li celés, tous les covens que
            avons devisés, moi et Guillaume le marcis au cort nés.
          
            Por Mahomet et por ses dignetés, car viegne tost de combatre
            aprestés, d' aidier son Dieu ne soit mie oublïés. » Dist li mesages
            : « Jou li dirai asés. » Li més s' en torne, si s' est forment
            hastés, pase Biterme et Sutre et Balesgués; ains les .VIII. jors
            aconplis et pasés est li mesages en Gadiferne entrés; rice est la
            vile de murs et de fosés. Par mi le borc est en la vile entrés, et
            voit ces canges, ces deniers moneés, ces damoisiaus sor les
            destriers montés, et ces puceles as gens cors honorés, ces
            esperviers et ces faucons müés. De tel nobleche ne fu onques chités;
            de cel fu puis Renouars coronés. Dusc' al palais n' est li més
            arestés, Gadifer trueve par defors as degrés, qui se gisoit sous
            .II. arbres ramés. Gregnor mont tint li cuvers desfaés que .IIII.
            buef, s' il fussent acorés; gros ot le cief com un cauderon lés, les
            chevels noirs contremont chercelés. S' ot bien .III. piés les
            sorchiels mesurés, les iels ot rouges ausi com uns malfés, grant
            demi pié en la teste enfosés; paupieres longhes .IIII. pans mesurés.
            Comme roncis ot les dens coutelés; bochus deriere et devant estoit
            lés; lee ot la bouche .II. espans mesurés; les jambes lees, et
            derriere encoés,
          
            ongles agus comme serpens crestés, et fu plus noirs c' airement
            destemprés, dyable samble d' ynfer soit escelpés; nus ne le garde n'
            en soit tous effreés. Li més meïsmes fu si espaontés n' i valsist
            estre por .M. mars d' or pesés, quant Gadifers li est haut escrïés :
            « Dites, vassal, de quel terre estes nés? C' alés querant, dites, et
            dont venés? Estes paiens, Sarrasin ou Esclers? Vous n' estes pas de
            ceste terre nés. » Dist li mesages, quant fu raseürés : « Cil
            Mahomet qui fait croistre les blés saut Gadifer, que tant est
            redoutés, de par Tibaut qui mout est ses privés, de vo lignage et de
            vo parentés. » Dist Gadifers, s' a les sorchieus levés : « Amis,
            biax frere, bien soiés vous trovés; traiés vous cha, jouste moi vos
            seés. Que fait Tibaut, que si est mes privés? A il ocis Guillaume od
            le cort nés? Et Renouars, est il a fin alés? Se il n' est mors ne
            tondus, li pelés, dites le moi, gardés nel me celés! G' irai sor als
            a cest premier estés, s' iert a Orenge un grant siege menés. Se
            truis Guillaume, le marcis au cort nés, ne Renouart, qui tant est
            redoutés, combatrai jou vers als .II. seul armés! Encontre als .II.
            irai en camp malés, que jou ai ja mes cors tous aprestés, et mes
            machues et coutials afilés, et mes picois et mes bastons planés, et
            mes fausars trenchans et afilés,
          
            mon arbaleste, mes quarriaus enpenés, et mes dromons est piech' a
            aprestés. Se truis Franchois, les glotons deffaés, vengiés serra li
            fors rois Desramés, li rois Bruians, et li rois Amirés, et Haucebers
            li gens et li menbrés, tous mes lignages et tous mes parentés. » «
            Voir, » dist li més, « plus pres le trouverés. Guillaumes est en
            Aiete arrivés et Renouars, li faus, li deffaés, et Mairefers, que il
            a engenrés; et si i ont .C. mil homes armés as nueves targes, as
            espiels acerés, a gonphanons et a elmes gemés, et a destriers corans
            et abrievés. L' autr' ier i fu uns cans d' aus devisés c' uns paiens
            ert et uns Franchois armés; li quels que soit recreans et matés, s'
            ert li siens Diels abatus et dontés, jamais n' estra creüs ne
            aourés. Renouars est par dela esgardés; Tibaus vos mande, et li rois
            Josüés, Esclaudurbais, Aquillans et Barrés, toz li barnages qui la
            est asamblés, c' a als venés, rices rois coronés, et si soiés por
            Mahomet armés. Cil estors est desor vos esgardés! Se vous nel
            faites, soiés aseürés Mahom vos Diex sera mout aclinés, sa loys
            chaüe et sa grans poestés. Ramenbrés vos, jentiex rois coronés, k'
            il fu por vos el fumier estranglés; illuec morut, car il fu enivrés.
            Dona nos loy quant fu regenerés,
          
            et dist par angle sera li mons salvés. Se vous no Dieu a cest besoig
            falés, ne devés estre jamais rois couronés ne tenir terre ne autres
            roiautés. » Gadifers l' ot, si l' entendi assés; de maltalent qu' il
            a et de fiertés � que tous en est de dolor tressüés � encontre terre
            s' est .IIII. fois hurtés; brait et reschigne com che fust uns
            malfés. Il crie et brait, les eux esbabelés, qui plus reluisent que
            vers bois alumés. Dïable samble, qar tous est hurepés; brait et
            recane com il soit foursenés. Sarrasin voient que il est aïrés, en
            fuies tournent, n' en i est uns remés; li més meïsmes fu si
            espoentés n' i vausist estre pour mil mars d' or pesés. Et Gadifers
            en est en piés levés, Mahomet jure, qui fait croistre les blés, ne
            finera s' avra Franchois trovés, a Rainuart et joins et assamblés.
            Prent ses archiers et ses dars enpenés, pis et martiaus et flaiaus
            acouplés; .IIII. soumiers en fuissent encombrés de ses cuiries dont
            il estoit armés.
          
            Quant Gadifers se lu si bien hourdés, ses Sarrasins a mout haut
            escrïés : « Sievés moi tost! N' i soiés arestés! Grant paour ai, ne
            suis aseürés, que ne s' en fuie Guillaumes au cort nés et Rainuars,
            li faus estrumelés, et Mairefers, et li autres barnés; cha me
            lairont et galies et nés! » Dient paien : « Sire, car arestés, et s'
            il vous plaist, vo corage atemprés; ja s' il vous plaist, tout si
            seul n' en irés, que n' en soiés escarnis ne gabés. Vous estes rois,
            jentils et honorés; n' i alés mie com vilains esgarés, mais
            noblement, si com faire devés. De vous amis ensamble o vous menés;
            si voist a vous Regibars et Barés, et Formiaus et Formins et Forrés,
            et Malfaisans et Malris et Malrés; .XX. mil paiens ensamble o vous
            menrés. Si en serés plus cremus et doutés; s' avés besoig, plus pres
            les troverés. En un dromont fierement en irés, vous anemis fierement
            requerés. » Tant li ont dit et tant li ont moustrés que Gadifer se
            rest adominés; ses maltalens li est auques alés. Dist Gadifers : «
            Or soiés aprestés! Si en irons demain a l' ajornés. »
          
            Paien respondent : « Si soit com dit avés. » Dechi a l' ost est
            arrier retornés, li messages s' en tourne. Li messagiers a Tiebaut
            s' en reva. Tiebaus le voit, jouste lui l' apela; puis li demande se
            Gadifers venra. Li messagiers trestout li aconta le dyablie qu' il
            fist et demena : « Onques nus hom tel fierté ne mena! Quant il oï
            que Guillaume fu cha, pour un petit que il ne m' afola; or sachiés
            bien, hastieuement venra. » Tiebaus l' entent, Mahom en aora; et
            toute l' ost lors se raseüra. Et Gadifers noient ne s' aresta : .XX.
            mil paiens en son regne manda, mout bien armés quant il le commanda.
            En son droimont, que il aparilla, en celui jor Gadifers i entra.
            Paien li portent les armes que il a en un travail de fer que li rois
            a. Quant Gadifers en bataille venra, ja autrement en camp n'
            asamblera; sa coustume est que ou travail sera.
          
            Par un fort huis que on i fist piech' a trestous armés en cel
            engiens esta. Sour .IIII. roes icis ensgiens sera; par tel engien le
            fist et devisa a .IIII. cordes li rois le conduira par tout le camp,
            quel part que il vaura. Par cel engien maint home vergonda; a
            Rainuart si se combatera. De l' esploitier Gadifers se hasta; car au
            matin si com l' aube creva, desous Aiete li paiens ariva. Grans fu
            la noise qu' au pavillon en va, paiene gent mout se raseüra; tout li
            rivages et li port formïa, tel noise mainent et decha et dela. Li
            rois Tiebaus encontre lui ala, et tout li roi chascuns s' agenoilla,
            et Gadifers aprés les releva. En mi paiens s' estuet et aresta,
            .III. piés fu graindres del plus grant qu' il i a. Dient paien : «
            Quel Sarrasin chi a! N' iert mie sages qui cestui atendra! » A icest
            mot Gadifers s' escrïa : « Cha tost mes armes! Dehait qui le laira,
            ne qui ja plus de combatre atendra ne keure sus a chaus qui sont
            dela! » Au tref Guillaume Gadifers courust ja, ne mais Tiebaus tant
            li dist et prïa que tant atende que solaus levera, et se lui plaist,
            a lui se combatra;
          
            mais Gadifers a paines l' otrïa. Icele nuit en cel ost grant joie a!
            Au tref Guillaume la novele en ala que Gadifer estoit venus piech'
            a, qui la bataille vers Rainuart fera, si com est devisee. Au tref
            Guillaume est la novele oïe que Gadifers est venus a navie a cui on
            a la batalle otroïe. Devant Guillaume le conta une espie : « Sire
            Guillaume, frans hom, cere hardie, en l' ost Tiebaut a anuit grant
            bruïe, que venus est Gadifers d' Orkanie, li plus grans Turs que on
            puist trover mie; la soie force n' estra ja esproisie. N' a si grant
            home jusqu' en Esclabonie s' il le feroit dou puig jouste l' oïe, ne
            li eüst la chervele esmiie. » Rainuars l' ot, durement se gramie. .
            . . . . . . . . . . . . . A une main le prent a une hie; el pré le
            jete plus de lance et demie,
          
            pour un petit n' ot le teste froissie. « Culvers lechieres, bevés
            vostre folie! Nen ert pour Dieu le fil sainte Marie, ja vos avroie
            cele teste roignie, quant d' un glouton faites tele noncie. » «
            Voir, » dist Guillaume, « ore fu che folie! Rainuart frere, chou
            estoit nostre espie; ne deüssiés faire tel vilonie! » Dist Rainuars
            : « Ne m' en sovenoit mie. Bien reconnois que jou ai fait folie. »
            Il ceurt a lui et vers lui s' umelie : « Amis, biaus frere, ne vos
            anoit il mie se j' ai vers vous fait outrequiderie. Droit en ferai,
            voiant la baronie; mout volentiers en ferai amendie. Che poise moi
            s' as la quisse brisie; pardonés le moi, frere. » Dist Rainuars : «
            Or n' aiés esmaiance! Che poise moi, se t' ai route la hance. Mais
            tu faisoies del paien tel vantance qu' il me tourna a mout grant
            aviltance. Or venés cha, si n' aiés mais doutance; de Gadifer me
            dites une brance, quel home il est, et de quel contenance. » Dist li
            espie : « Mal ait vostre acointance,
          
            ne qui jamais avra en vos fïance! A pour un poi ne m' as route la
            pance! Et nequedent je preng bien l' amendance. De Gadifer te dirai
            la tendance. Il est plus lons assés que une lance, sachiés qu' il
            est de fiere contenance. Or vos dirai un poi de sa samblance; la
            teste a grosse comme caudiere grande, s' a les bras gros, ne samble
            pas d' enfance, si a piés tors et jambe de serpante. Tant par est
            fors et de si grant poissance ne prise vous ne autrui une lance; se
            Diex nel fait, dure iert la desevrance. » Dist Rainuars : « S' il ne
            m' ert en viltance, jamais de lui ne feroies vantance a tous jours
            de ta vie. » Rainuart ot que Gadifers est tés, qu' il est si grans
            et si desmesurés et si garnis et si bien acesmés; de maltalant li
            est li sans müés. De lui veïr est forment desirés et de combatre
            forment entalentés. Dist a Guillaume : « Biaus sire, or entendés :
            mandés Tiebaut que les trieves rendés, s' iert la bataille le matin
            en ces prés,
          
            s' en ait l' onor cui il est destinés. Vés nos vitailles gastees et
            nos blés; en autrui terre estes chi arivés, entre tel gent dont n'
            estes pas amés. Tiebaus vauroit, jou sai bien ses pensés, que i
            fussiés .II. ans trestous passé. Le matin soit li estours devisés de
            par Jhesu, qui en crois fu penés. » « Voir, » dist Guillaume, « si
            soit com di avés. Si sera fait comme vous devisés, vostre consaus
            doit bien estre greés. Mais or me dites la vostre volentés, de
            quelles armes voulés vous estre armés? Cil Sarrasin est mout
            desmesurés, ainc mais ne fu isi fors hom trovés; si sui forment de
            vous espoentés. » Dist Rainuars : « Biaus sire, ne doutés! Diex,
            Nostre Sires, sera nos avoués. Sire Guillaume, orendroit bien l'
            orrés : mon rice mast que vous ici veés porterai jou, se vous le me
            loés, mais ains sera a .II. corons bendés, a boines bendes loiés et
            através. Broce de fier par milieu li ferrés, et uns aniaus par
            derriere saudés par u mes bras sera mis et boutés qu' il ne me soit
            en l' estour escapés. Uns brans d' acier me sera aprestés, si l'
            avrai chaint a mon senestre lés,
          
            et .II. haubers ens en mon dos jetés, et .II. fors elmes ens en mon
            chief posés. Ch' ierent les armes dont jou serai armés, jou n' en
            ruis plus, chou estera assés. » « Voir, » dist Guillaume, chou sera
            a vos grés. » En l' ost Tiebaut a son plus maistre trés fu Gadifers,
            li rois desmesurés, li plus maus hom qui de mere soit nés. Sour
            .IIII. pailes vermaus et coulorés fu Gadifer, li rois desmesurés;
            entour lui sont et rois et amiré. Tiebaus l' apele com ja oïr porrés
            : « Gadifer sire, » dist il, « or m' entendés : queus sont les armes
            dont vous combaterés? Rainuars est mout preus et mout osés, et de
            bataille apris et doctrinés; si vous couvient que vous soiés armés,
            contre les cols garnis et conreés. » Dist Gadifers : « Et jou en ai
            assés! Jou ai espees et fausars acerés, et s' ai jusarmes et bons
            dars enpenés, et gavrelos, et picois acerés, mes arbalestre qui bien
            sont atornés; s' ai bone espee et machue delés. Si ai les piaus de
            .II. luitons faés qui plus sont dures que aciers destemprés; quant
            on fiert sus, si bondist com malfés; ne dout nule arme environ ne en
            lés. Si vois a pié com campions armés; il n' a destrier dechi outre
            .III. mers qui me portast qu' il ne fust afolés.
          
            Quant jou sui chi de mes armes toursés, tout en seroit uns somiers
            enconbrés. Et quant jou sui si tres bien adoubés, adonques m' est
            uns travaus amenés, a bones bendes loiés et traversés; fors est li
            huis, qui de fer est bendés; tout environ est li travaus hourdés, de
            cors agustre est loiés et orlés. Quant on fiert sus de fust et de
            tinels, lors fent et froisse, si est tout tronchounés. Sour .IIII.
            roes est li travaus posés, tres bien laciés et bien encavestrés. En
            tel maniere est li engiens serrés, si tost com j' ai les las vers
            moi tirés, plus tost tournie environ et en lés que nulle roe de
            moulins atemprés; la ne puis estre honis ne adesés. Uns tex
            destriers est au traire acouplés qui de bataille est si bien
            maistrïés, Diex ne fist home qui de mere soit nés s' encontre moi
            est en bataille entrés, lués que li frains li est del chief ostés,
            sus ne li ceure com s' il fust foursenés; il en a cent ocis et
            afolés. Jou sui laiens, ensi com vous oés, si ai mes huis et mes
            travaus fremés; puis ai mes ars et mes dars enpenés, si rue et trait
            tout a mes volentés. Et quant jou voel, s' est mes huis desfremés,
          
            cour a celui pourcoi jou sui armés; tant m' i combat que ge sui tous
            lassés, puis me refier tant que sui reposés. Par tel maniere en ai
            jou mil tüés. » Tiebaus l' entent, s' en a un ris jetés : « Gadifer
            sire, bien faire le povés! Par Mahomet, sagement combatés, par grant
            engien vostre anemi matés; et jou sai bien, par fine verités, que
            Rainuars est a sa fin alés. Mais tant vous di que vous bien vos
            gardés que li travaus soit si tres bien hordés, que Rainuars, quant
            il iert atournés, ferra tes cols, s' il n' est bien aprestés, mout
            sera fors se il n' est descloés. Pour chou le di c' or m' en sui
            pourpensés : l' autr' ier en mer en fui mout esgarés, et si dui
            estre et mors et affolés. Rainuars est uns home mal senés, quant se
            combat, tout samble foursenés; ses hardimens li croist et est
            doublés. » Dist Gadifer : « Ja mar en douterés! Se ne vos est mors
            rendus et matés anchois demain solaus soit esconsés, ja en Mahom n'
            avrai mais creantés a nul jour de ma vie. »
          
            Icele nuit le laissierent ester dusqu' al demain que il dut ajorner,
            que a Tiebaut vint Guillaumes parler, qu' il vont le camp veïr et
            esgarder ou il porront ferir et assambler. Entre .II. aigues en une
            isle de mer, gardes i metent pour cel estour garder : li quens i met
            Bertram et Aÿmer, Gautier de Termes et Gerart au vis cler; de l'
            autre part i furent .IIII. Escler : c' est Aquilans, li nevot
            Codroer, Esclaudurbais, uns rois d' outre la mer, et Sinagons o le
            roi Josüer. Cil .IIII. i sont pour le camp deviser : de bones cordes
            lacier et arester ont fait le camp entour avironer que il ne pussent
            trebuchier en la mer. Li rois Tiebaus se prent a retorner, voit
            Gadifer, sel prent a apeler : « Gentis rois, sire, il vos convient
            armer pour nostre Dieu Mahomet garander, et pour sa loi ensauchier
            et lever envers cel Dieu qui se laissa pener.
          
            Mout nos devroit anoier et grever quant si se cuide vers Mahom
            reveler, qui el fumier se laissa estrangler. Sour toutes lois si
            doit la nostre aler! » Dist Gadifers : « Bien l' ai oï conter! Et
            jou m' irai a mon tref adouber; hui me verrés fierement demener. » A
            ces paroles se prent a retorner, puis fait un paile devant son tref
            jeter. Illuec se siet, si se fait adouber, tous ses adous devant lui
            aporter : cauces de cuir d' un chier quir capoer qui sot en Inde
            manoir et converser, iceles fait en ses jambes fremer; li vif dyable
            fisent le quir taner ou Val d' Abisme ou seulent converser; fiers ne
            aciers ne le puet entamer. De .II. luitons vait les piaus afubler;
            Deus ne fist arme qui les peüst donter. Quant Gadifers veut courre
            ne aler, ausi les fait bondir et resouner, dïable samble qui par
            nuit doive aler, qui soit d' enfer issus et escapé. Puis fait son
            saffre en son chief bien fremer, qui tant est durs c' on nel puet
            esgruner. Et puis a fait sus un capel fremer qu' il avoit fait de
            bon acier ouvrer; a .IIII. quirs l' avoit bien fait sauder
          
            c' on ne le puist enpirier ne grever n' en nul endroit ne sachier ne
            tirer. Lors le couvint fors des mains engluer; pour chou le fait
            Gadifers enforrer. Et puis li font s' espee delivrer, Marsa li done,
            ensi l' oï noumer; faire le fist et forgier et ouvrer uns rois
            paiens qui Rome dut garder. A .XII. piés l' ot on fait mesurer;
            .III. piés fu lés atout le capeler. Quant li solaus luist sour l'
            espee cler, plus est vermeille que nus fus alumés; Dex ne fist arme
            devant lui puist durer. Puis fait sa mace devant lui aporter; d' or
            est la teste et li cleu d' argent cler, plus estoit grosse que teste
            de sengler; ou chief devant ot fait pendes sauder pour mieus
            perchier et pour miex asener; .II. barisiaus de basme d' outremer,
            que fees firent et faire et destenprer, par tel endroit l' avoient
            fait feer Diex ne fist home, Sarrasin ne Escler, s' il ert navrés
            dechi au devïer, mais seulement qu' il peüst adeser et de cel bon
            ongement bien laver, nel couvenist mantenant respasser,
          
            toute la plaie raloier et sauder. Tel ongement n' i vout mie
            oublier; a sa chainture l' a fait pendre et noer. Quant si s' ert
            fés Gadifer atorner, Dex ne fist home ne le peüst douter. Puis li
            ont fait son travail amener, toutes ses armes i fait dedens bouter;
            et puis a fait son destrier amener, qui en bataille sieut la gent
            estrangler. Par devant lui l' a fait el camp mener, la le convoient
            Sarrasin et Escler. Et dist Tiebaus : « Gadifer, gentil ber, ne vous
            estuet de Rainuart douter, et nequedent, bien le puis affïer, plus
            seit d' estour souffrir et endurer que ne seit faus ne ostoirs de
            voler. » Dist Gadifers : « Bien le serai mener. Jou lairai primes
            Rainuart bien lasser, puis istrai fors pour son cors vergonder. »
            Droit au camp vait, ne se vaut arester. Sour son travail li ot on
            fait lever de Mahomet une ymage d' or cler, o Gadifer s' ira
            reconforter. Tantost a fait son travail arester, en mi le camp le
            fait tout droit ester. Dont commencha ses destriers a hauer, des
            .IIII. piés forment a regeter; son aversaire sot ensi apeler a icele
            ore qu' il sot en camp entrer, qui a son maistre dut combatre et
            mesler.
          
            Dex! quel destrier! Com il fait a douter! Rois Gadifers l' ot mout
            bien fait armer, de couverture de fer acouveter, c' on ne le pust
            occire n' afoler. Quant Franchois voient cel estour si mener et le
            paien tel friente demener, dist l' un a l' autre: « Veés quel
            baceler! Queus hom est chou qui pour lui puist durer? Que veut il
            faire, nos veut il encanter? Vaura il faire son auferrant tumer?
            Sainte Marie, tant fait a redouter! Ha, Rainuart, nobile bacheler,
            or savons bien, ja n' en estuet douter, vostre vertus ne porra plus
            durer! » Et Rainuars le prent a regarder; quant il le voit si grant
            en mi le pré et sa machue com i a que porter, dist as Franchois : «
            Or povés regarder d' enfer un vif dïable! » Quant Rainuars a veü
            Gadifer en mi le camp si grant et si plenier � en son travail atoile
            son destrier; quant il le sache, si le fait tournoier assés plus
            tost que rue de mosnier � de Dieu de glore se commence a sagnier,
            car il quida, a celer nel vos quier,
          
            que chis engiens le vausist enlacier. Or ot paour Rainuars au vis
            fier et or est il entrés en tel quidier, en tel destroit et en tel
            tempestier que tous li sans li prent a fourmoier. A soi meïsme prent
            a contraliier : « Ha, Rainuart, com estes prinsaudier! On vous
            soloit amer et tenir chier, devant tous homes lever et essauchier!
            Vous ne prisiés tout le mont un denier; ceste bataille presistes
            vous l' autr' ier, sour vostre fils l' alastes calengier. Teus quide
            tout enprendre et enbrachier qui ne seit mot, si se voit trebucier.
            Itels dyables fait mout a resoignier! Que ferai jou? Lairai jou cest
            mestier? Dirai Guillaume le marcis au vis fier c' un autre face pour
            moi aparillier, que n' oseroie vers cestui caploier ne assamblee
            faire ne commenchier? Que diront dont cil prodome guerrier, qui tant
            me suelent et douter et cremier? Quanque j' ai fait ne vauroit un
            denier! » Puis dist aprés : « Or puis trop delaier. Hé, Rainuart,
            trop te pués avillier! Tu as esté et si fort et si fier, et ore veus
            malvaisté commenchier. Au deerain vous volés conchiier et vo grant
            pris honir et abaissier quant pour un Turc vos voi si somillier
          
            et cha arriere et füir et muchier! En Alessans el grant estour
            plenier en oceïstes assés plus d' un millier! Mais par l' apostre a
            cui on doit proier ne me tenra li paiens pour lanier que ne li voise
            tout mon droit calengier, en l' onor Dieu nostre loi ensauchier.
            Ains que m' en parte, li quit si maistroier au departir ne vaudra un
            denier! » Lors commencha les eux a roïllier, de maltalent commence a
            sourcillier; vint a Guillaume, si commence a huchier : « Sire
            Guillaume, trop povés atargier! Vés la el camp ja venu l' avresier,
            le plus grant home, bien le puis afichier, que ainc veïst nus hom
            qui soit soussiel! Mais de combatre ai jou grant desirier! Mais que
            fait che que il fait caroier? Me vaudra il enfermer ne loier? Jou me
            voel bien envers vous caploier. » Guillaume dist : « A celer ne vos
            quier. C' est uns travals que il a fait forgier, dont il vous quide
            donter et castoier. » Dist Rainuars : « Vaudra il la muchier?
            Quidera m' il servir de tel mestier? Sui jou or enfes qui doie
            esbaunoier? Mais par l' apostle a cui on doit proier
          
            ou voelle ou non le couvient essaier, issir a moi cha fors en cel
            herbier. Or cha mes armes! Trop me puis delaier! Et si irai mon
            barnage essaier! » Lors i coururent serjant et escuier; devant le
            tref Guillaume Bracefier li estendirent un paile ovré d' or mier.
            Illuec li vont unes cauces cauchier; puis vest l' auberc qui fu roi
            Bucefier; bone est la maille, on nel puet empirier, tous ert dorés
            et devant et derrier, n' ert pas pesans, ains estoit mout legier.
            Puis lace un helme mirabillous et fier, a Montaban l' avoit on fait
            forgier; mais Rainuars l' ot ains fait essaier : .III. cos i fist
            traire un arbalestrier; cil ne le pot fauser ne enpirier. Chaint une
            espee qui fu roi Morahier : plain pié fu longe d' un autre
            chevalier, et s' ot de lé plain pié et un quartier, .II. grandes
            toises i ot a enbrachier; li bers le chaint a son flanc senestrier.
            Li quens Guillaume li vaut cel jor baillier sa bone espee Joouse,
            qu' il ot chier, dont Charlemaine l' avoit fait chevalier, mais
            Rainuars le senti trop legier. Puis prist son mast que il conquist
            l' autr' ier, che ne vaut il remuer ne cangier;
          
            a .II. corons l' ot fait de fer loier et un anel pour son bras ens
            lanchier, dont il le puist envers lui resachier. S' i ot bouté .XV.
            broces d' achier pour mieux ferir et pour miex caploier. « Rainuart
            frere, » dist li quens au vis fier, « vestés encore un bon hauberc
            doublier qu' il ne vous puist navrer ne enpirier. » Dist Rainuars :
            « Sire, plus ne vous quier. Ne me voel pas issi d' armes cargier,
            que jou voel estre en bataille ligier pour tost guencir contreval le
            gravier. Jou connois bien et sai tel aversier que s' il me puet
            entre ses bras baillier, la moie force ne me vaut un denier. Jou le
            vaurai de mout loing essaier et bien ferir et puis retraire arrier;
            ja autrement nel porai enpirier. Quidiés vous, sire, jou voelle a
            lui luitier? Naie voir, sire, bien le puis afichier! » Puis vait la
            messe escouter au moustier, le cruchefis encliner, piés baisier;
            puis vait au prestre ses peciés anonchier. Dist Rainnars : « Ne vos
            sai que plaidier. De ches paiens ai fait maint baaillier, et lapidés
            et occis a levier; mien entïent, mentir ne vos en quier, par moi
            sont mort .XXXIIII. millier. Mais d' un pechié me puis mout esmaier,
            dont jou me dout d' avoir grant enconbrier :
          
            cha en arriere quant ere cuisenier et j' atornoie Loëys a mengier,
            le plus bel més fis a moi estoier. » Ot le li prestres, un poi se
            trait arrier; de joie rist, ne s' en pot atargier : « Rainuart,
            sire, » dist il, « ne t' esmaier, itel pechié puet on bien delaier.
            Rendés vo coupe, si pensés d' esploitier; en penitance vos voel ichi
            carchier de Dieu amer et de lui tenir chier, et de sa loi tenir et
            ensauchier, de cel paien ferir et maistroier. » Dist Rainuars : «
            Bien le voel otroier. » Atant s' en vait, si s' en repaire arrier.
            Par mi ces terres traïna son levier, desci au camp ne se vaut
            atargier. Forment l' esgardent cil baron chevalier; li quens
            Guillaume li a pris a huchier : « Va, Rainuart! Chis Dex te puisse
            aidier qui s' esconsa en la Virge moillier, que il te laist sain et
            sauf repairier! » Et Sarrasin prendent a fourmoier; dist l' un a l'
            autre : « Or laissiés le noisier, que ja verrés un estour mout
            plenier. Es Rainuart par mi le sablounier; or esgardés quel cors de
            chevalier! Par Mahomet il samble bien legier! Bien se devroit nostre
            Dex anoier quant il nel veut amer ne tenir chier. » « De quoi, »
            dist l' autre, « vous oi jou chi plaidier?
          
            Car hui cest jour le verrés vergoignier! » Et Rainuars ne vaut plus
            atargier; tant a alé qu' il trova l' aversier en mi les chans gisant
            desor l' erbier, a son travail atelé son destrier. Et Rainuars le
            prist a araisnier : « Dites, vassal, mout vous voi cointoier qui
            contre moi ne vous degniés drechier; mout a en toi orgilleus
            pautonier! Poi me voulés en vostre cuer proisier. Mout m' esmerveil
            que jou sui tant lanier que ne t' ai ja feru de mon levier! A grant
            merveille m' en puis or merveillier. Di que demandes, Sarrasin
            losengier! Es tu si faus que tu veus afichier que tes Dex vaille
            contre Dieu un denier qui se laissa estrangler el fumier? S' ieres
            si fols que tu oses noier que Dex n' ait tout en sa main a baillier,
            et chiel et terre et mer a justichier, et qu' il est Diex loiaux et
            droiturier qui s' esconsa en la Virge moillier pour nous sauver et
            fors d' enfer sachier, se chou ne fais, bien le pués afichier,
            anschois que voies le souleil abaissier, en averas un si mortel
            loier que en ton sanc porras ton cors baigner! » Gadifers l' ot, le
            sens quide cangier,
          
            de maltalent commence a roïllier, comme dïable l' oïssiés
            grondillier; il le regarde et prent a sourcillier. Tant ot le cuer
            mirabilleus et fier, tant ne s' oï fierement manechier qu' il se
            degnast pour Rainuart drechier, mais itant fist qu' il s' asist sour
            l' erbier, jambe sour autre par mervilleus dangier, et le regarde
            com le deüst mangier. Aprés parla com orgilleus et fier : « Dites,
            vassal, venés vous pour plaidier? Lechierres glous, traïtres
            pautonier, quidiés me vous pour si poi esmaier? Caitis dolans,
            avoutres, quisenier, faus home viel et ramone fouier! Je ne te pris
            vaillissant un denier; mout m' est petit chiertes de ton dangier!
            Tant te tieng jou et caitif et lanier, ne daigneroie a toi seul
            caploier; tourné m' estroit toudis a reprochier se t' ochioie. Mais
            or te va noier, chaitis truans estrumelés, panchier! Quides tu ore
            tant me voelle avillier que de ma main te daignaisse touchier? Ja
            pour tel home ne me voel avillier, car mon parage en feroie
            abaissier. Mais pour mon Dieu loer et essauchier, se tu voloies
            combatre a mon destrier, je le t' irai orendroit desloier. Se il te
            vaint et puet a fin sachier que il te puist estrangler et mengier,
          
            bien m' i porrai pour itant aquitier. » Rainuars l' ot, le sens
            quide cangier quant ce li oï dire. Rois Gadifers fu mout de grant
            aïr, ne se degna pour Rainuart guenchir, fors seulement que il ala
            seïr; voit Rainuart, sel prent a esscharnir : « Dites, vassal, mout
            avés grant aïr, et de combatre avés mout grant desir. Jou l' ai
            juré, si nel doi pas desdir, que a nul home ne doi en champ venir se
            mon cheval ne va anchois ferir. Mais or alés mon cheval esvaïr : se
            tu le pués ne vaintre ne matir, adonques primes porras a moi venir,
            vo Dieu vengier et vostre loi garir. » Dist Rainuars : « Or le
            laissiés venir, com faitement porra a moi garir. S' a ton cheval ne
            me puis garantir, devant prodom ne me doi mais veïr! » Et Gadifers
            li vait le frain tollir, poitral et sele, pour le miex obeïr. C' est
            une beste, que Dex puist maleïr, qui maint franc home a fait en
            champ finir; Mabos l' aprist a corre et asallir.
          
            Quant il se voit dou chief le frain tolir, lors sot il bien que chou
            est pour ferir. Qui li veïst et grater et henir, et regiber, houer
            et retentir! Si se desroie, la terre fait fremir! Li destriers saut,
            qui ne se vaut tenir, vers Rainuart courut par tel aïr toute la
            terre fait desous lui fremir; si court de grant tempeste. Li
            destriers fu de bataille ensegniés, a grant merveille fu orgilleus
            et fiers, henist et grate com s' il fust esragiés. Pour chou l'
            amaine ot lui rois Gadifiers que maint en ot estranglé et mengiés.
            Vers Rainuart en vient tous eslaissiés, geule baee, s' a les dens
            rechigniés; et Rainuars si fu aparilliés; tint son tinés, si fu mout
            aïriés. Lors li quida avoir les os froissiés, mais le cheval, qui
            mout ert esvoisiés et de tel jeu apris et maistriiés, guenchist
            arriere et rest avant lanciés, Rainuart hape ens el dos par
            derriers. Se li haubers ne fust si fort mailliés, tous li eüst les
            costés esrachiés; et nequedent il est un poi bleciés,
          
            li cuirs fendus, s' en est li sans raiés. Et Rainuars a les dens
            rechigniés, pour un petit que il n' est esragiés sa coustume ert
            tele quant ert coissiés qu' il devenoit plus fel et plus iriés; che
            samblast bien que il fust marvoiés. Rainuars jure jamais ne sera
            liés tresqu' il sera de la jument vengiés, qui mout est deputaire.
            Rainuart voit le destrier regeter encontre lui, et henir et houer,
            et d' eure en autre envers lui regiber. Et Rainuars laissoit son
            mast aler, qu' il le quidoit ferir et assener, mais ne le pot
            touchier ne adeser; mout savoit bien guencir et trestorner. Lors
            veïssiés Rainuars aïrer quant il nel puet ferir ne adeser! Che que
            il faut le fait a poi derver! « A vis dïables! » dist Rainuars li
            ber. « Veut ceste beste hors del sens forsener? Cheste jument vaudra
            moi estrangler! Se jel povoie ne tenir ne coubrer, jou sai mout bien
            que ne porroit durer. » Adonques risent Sarrasin et Escler, et
            Gadifers commencha a crïer :
          
            « Dites, vassal, quidiés vous tout trover? Mout vous voi ore
            belement demener qu' encontre moi volïés assanbler et en bataille
            aloier et jouster. Comment quidiés envers moi garander quant d' un
            cheval ne te pués delivrer? Viex es et frailes, ne te pués mais
            torner; s' as gros le ventre de tes broués humer. Rainuart frere, je
            nel te doi celer, quides tu estre a la char escumer a la quisine et
            pourchiaus escumer? Ne savïés jahui a l' asambler que mes chevaus
            seit belement jouer? Car folement t' i voi or demener; jou ne te
            pris le taint de mon souler! Mout mains te pris c' orains a l'
            asambler. » Rainuars l' ot, le sens quide derver : « Ba ! vif diable
            ! » dist Rainuars li ber, « ceste jumens puet ele tant durer? »
            Rainuars voit qu' il nel puet enpirer ne dou tinel ferir ne adeser;
            jete les poins, sour li se lait aler, prent le destrier par desour
            le couler; si li estraint, les eux li fait vouler dedens la goule li
            vait ses poins bouter; si li estraint, les dens li fait voler. Une
            des joes o les dens maisseler
          
            et tout le col li fait si desnoer que dusqu' al pis li fait les ners
            quasser. Hauce le poig, sel fiert el capeler; en .II. moitiés li
            fait le col sevrer. Devant ses piés le fait jus craventer! Il ot oï
            le paien ranprosner, de sa parole laidengier et blasmer; ne li vaut
            mais nule trieve doner. Il prent son mast, si li va escrïer; ains
            qu' il peüst redrechier ne lever, vait Gadifer tels .IIII. cols
            doner, qui li oïst sour chelui marteler � les piaus sont dures dont
            s' ot fait adober � d' une huchie les oïst on soner! Onques li Turs
            ne se pot tant pener que sa machue puist a soi sus lever ne sen
            espee traire. Rainuart fu cel jour mout irascus pour le destrier qui
            sus li fu courus. A si grant haste est au paien venus qu' il li
            donna tex .IIII. caus ou plus ains que chelui peüst estre meüs. Les
            piaus sont dures dont il estoit vestus, contre son cop resoune com
            taburs. Tant li aida Mahom et Belgebus qu' en son travail est li
            paiens venus;
          
            trait son veroel, si a fremé son huis. Et Rainuars i a trois cols
            ferus, ne l' empira vaillissant .II. festus; li bers fu las, si s'
            est retrais ensus. Et Gadifers a pris .II. dars moulus, si li a
            trais mervilleus et agus; en son hauberc li a si fort ferus; que les
            .II. pans li a ansdeus cousus; mors fust li ber s' en char fust
            consievus. Et Rainuars ra enpoignié son fus; si li escrie par mout
            ruistes vertus : « Cha istrés fors, fel culvers malostrus! Ou alés
            vous? Si mar estes repus! Ne vous garra Mahomés ne Cahus que jou ne
            vous ochie! » Dist Rainuars : « Vassal, cha isterés! Comment,
            dyable, serés chi enserrés? De mains estours me suis ore mellés, et
            conbatus par estraignes regnés; ne vi nul home de si grandes postés
            comme tu iés, ne si bien acesmés, ne qui tant fust de primes
            enbourdés, qui pour paour se fust si enfremés. » A ches paroles a
            son mast entesés, mout ruistres cols a au travail donés; mais li
            travals est si avironés, de clous de fer treilliés et si orlés,
          
            anchois fuissiés demie lieue alés que Rainuars puist ravoir ses
            tinels. Endementiers li traist li desfaés; fiert Rainuart de .III.
            dars enpenés. Des .II. failli, dou tiers fu adesés que li haubers fu
            rous et despanés, et au senestre le navra es costés si que li sans
            li est aval coulés. Dont est forment Rainuars aïrés; fiert et
            refiert .II. cols desmesurés que li mas est en .III. lieus
            esquartés. Dont fu forment Rainuars abosmés : « Biaux Diex, » dist
            il, « vrais rois de maïstés! Chil vis dïables, qui laiens est
            entrés, iert il laiens si garis et tensés que ja pour moi n' en sera
            remüés? Se plus i fier, mes mas iert tronchonés, et se jel pert,
            dont sui mal encantés. » Ou voit Guillaume, si s' est haut escrïés :
            « Dites, biaus sire, quel conseil me donrés? Chil vis dyables est
            ichi enserrés; ne puis a lui ne ferir ne hurter. » « De che voel jou
            jugement demander se chou est droit, on le doit esgarder, qu' en tel
            maniere se doie a moi capler. Jou di pour voir qu' il n' i doit
            demourer. » « Voir, » dist Guillaume, « je l' irai demander. »
          
            Isnelement a fait Tiebaut mander; aveuc lui vienent et si roi et si
            per. « Sire Tiebaut, » dist Guillaume li ber, « ceste bataille avons
            fait esgarder, et jou et vous, pour nous .II. acorder. Jou di pour
            voir, et si ferai ester, que campions ne doit en serre entrer, mais
            a plain camp doit a lui assambler. S' ensi nel faites com il est
            devisés, jou ferai ja toute ma gent armer, contre les vostres et
            venir et aler. » Et dist Tiebaus : « Jel ferai fors aler; plus n' i
            demorra mie. » Li rois Tiebaus vint a l' estour errant; il s' escrïa
            hautement en oiant : « Gadifer sire, par le vostre commant, ja ont
            jugié li haut home en oiant qu' a Rainuart devés issir a camp et
            assambler a lui de maintenant. Franc si vos tienent forment a
            recreant! » Quant Gadifers ot c' on le va blasmant, de maltalent a
            pris son hardemant; cuers li revint, tout li mua li sanc; il prent
            ses armes et son espiel trenchant; lors sailli fors par itel
            convenant. Dïable samble, sachiés tout vraiement; plus de .C. tours
            vait li Turs tournoiant, come mulés et asnes recanant,
          
            toute la terre entour lui tournoiant, vers Rainuart vint si fort
            acourant. Voit Rainuart, si li vait escrïant : « Par Dieu, culvert,
            jou m' aloie faingnant, or ne te dout un denier vaillissant, toi ne
            ton Dieu que tu vas aorant, car ne te puet aidier ne tant ne quant!
            Va t' ent arriere orendroit tout errant au tref Guillaume, le
            culvert soudoiant; si fai armer et Guichart et Bertrant, Gautier de
            Termes, Gerart le conbatant, et .XXXV. de tout les plus ferrant;
            combatrai moi vers vous en mi le camp que li vos Diex ne vaut ne
            tant ne quant contre cel Dieu glorïeus et poissant que li porchiel
            alerent estranglant ens el fumier a Baudas la devant. » Dist
            Rainuars : « Taist toi, mal soudoiant! Trop te vas ore par devant
            moi proisant! Ja se Dieu plaist, le Pere raiemant, ne m' estordras,
            si t' avrai fait dolant. » A ces paroles saut Rainuars avant; tel
            cop li doune ens el front par devant tout le capel li vait
            esquartelant, desci au safre va trestout depechant. Mols fu li
            fautres, ne li valut un gant; dusqu' a la coife li ala depechant, et
            la chervele li bouli maintenant. Dist Rainuars : « Gadifer, or
            avant! Tel t' ai douné de cest baston pesant, ja ne verras le soleil
            esconsant ! » Rainuars fu mout preus et mout sachant;
          
            rois Gadifers aloit ja canchelant quant il ouvri son baril a itant,
            si en traist fors de son chier ongemant, dont jou vous dis en la
            canchon devant que fees orent ouvré par tel couvant que il n' est
            home qui fust navrés itant, mais qu' il eüst l' ame en son cors
            vivant, s' il i povoit adeser tant ne quant, ne fust garis illuec de
            maintenant. Rois Gadifers aloit ja canchelant quant il a pris del
            baril maintenant, l' estoupounal en vait li Turs ostant; bouta son
            doit, s' en a un poi a tant. Toute sa plaie en vait li rois oingant;
            retrait la char, li cuir li vait sanant; n' eüssiés mie alé demi
            arpant quant ne senti de mal ne tant ne quant, ains fu si sain com
            uns oisiel voulant. Voit Rainuart, si le va ramprosnant : « Par
            Mahomet, lechieres malquerant, quanque tu fais ne te vaudra noiant,
            que plus sui sains que nus poisson noant. Ne m' estordras, si t'
            avrai fait doulant; si te rendrai Tiebaut l' Arrabïant. » Rainuars
            l' ot, mout s' en vait mervillant; s' il ot paour, ne l' alés
            demandant! Dieu reclaime et saint Piere. Raynuars voit le paien
            resané; devant l' avoit trestout eschervelé.
          
            Mervilla soi quant le vit resané; n' ot tel paour en trestout son
            aé; Dieu reclama le roi de maïsté : « Glorïeux Diex, par la toie
            bonté garis mon cors, se il te vient en gré; li vif dyable li ont
            tel oint doné, tant a en lui vertu et poesté, que s' il me tient, ja
            m' avra estranglé. Quel vif dyable ont tel home engendré? Qui est la
            mere qu' en ses flans l' a porté? Comment l' avrai conquis et afiné?
            » Rainuars l' a durement redouté; vers lui receurt, si a un saut
            doné; au tour franchois le ra si asené que l' un des bras o le branc
            aceré li abati devant lui ens el pré. Et Gadifers ra son bras
            recoubré; quant il l' ot oint, gari l' ot et sané; n' eüssiés mie
            demie lieue alé que maintenant l' ot gari et sané. Dist Rainuars : «
            Or i soient malfé! Sainte Marie, qui portastes tel né com le Segneur
            qu' est rois de maïsté, quel vif dyable li ont cel oint doné? Se il
            li dure, dont ai je mal erré! » A icest mot a Gadifers jeté; il li
            lancha un branc d' achier tempré. L' auberc li a et rompu et fausé;
            ens el veut buc l' a tant forment navré que plain bachin de sanc en
            a osté. Et Rainuars a de duel chanchelé, par un petit a terre n' est
            versé;
          
            mais Diex le tint, ou a grant creanté. Li tans fu biaus ausi com en
            esté. Tant en i a de son sanc escoulé que pour un poi que il ne s'
            est pasmé. Quant Sarrasin ont ichou esgardé, Mahom en ont gracïé et
            loé; illueques l' ont hucié et apelé : « Hé, Mahom sire, moustrés vo
            poesté! Ja fustes vous el moustier estranglés, ou li pourciel vous
            mangierent le nés; mout est grans duels que vous itant dormés; c' or
            ne vous menbre del glouton parjurés qui tant paiens a mors et
            estranglés! » Et dist li autres : « A tort l' avés blasmé! Dont ne
            s' est ore nos Dex revigurés? Ne veés vous Rainuart en cel pré, com
            malement Gadifers l' a mené? Pour un petit que il ne chiet pasmé. »
            Li quens Guillaume l' esgarda de son tref, Dieu reclama, si s' est
            mout dementé : « Hé, Rainuart! S' or te pert, gentils bers, ja a nul
            jour ne t' avrai recouvré! Ton vasselage ne la toie bonté n' estra
            jamais a nul jour recouvré! » Bertran en pleure, et trestout li
            barné; tout proient Dieu le roi de maïsté que il le gart dou
            Sarrasin malfé. Et Gadifers l' en a araisoné : « Par Dieu,
            lechieres, or avés trop alé! Un poi vous ai sainié et ventousé;
          
            trop enpreïstes, quar jou vous voi müé. Tel ongement ai ichi aporté
            s' un seul petit en avoies usé, ja vous verriés gari et respassé. Ne
            le di pas, qu' ainc n' en oi velenté que jou t' en doigne, saches de
            verité! Car occhis as mon meilleur parenté : roi Aenront et le roi
            Aouré, le roi Margot et le roi Balufré, roi Hauchebier le grant
            desmesuré; de mon lignage m' as le flour mort jeté. Dusqu' a un poi
            t' avrai si atourné que ne vaudras vaillant un oef pelé. Mal sachans
            fus et plains de foleté quant contre moi entras en camp malé, et le
            tien Dieu as au mien comparé! Sempres verras queus iert sa poestés,
            com il t' avra envers moi vergondé. Ja ne verras le soleil esconsé!
            » Dist Rainuars : « Trop as ore parlé, de tout en tout m' as tu ore
            fausé. Diex a partout commant et poesté; qui bien le sert ja n'
            estra esgaré! » A icest mot l' a Rainuars hasté. Amont el dos le ra
            si bien frapé que tout l' eüst conbrisié et froué ne fust li quirs
            qu' il avoit afublé, qui tant est durs et rois comme malfé. Grans
            est li cols, que fors hom l' ot rüé, que Gadifers s' agenoilla el
            pré,
          
            qu' a un perron contre terre ens el pré hurta li fus, je vous di par
            verté, que son mast a Rainuars tronchoné. L' une moitié li cheï ens
            el pré, l' autre li est dedens son poing remés; c' est uns damages
            qui forment l' a grevé. Mais or oiés comment il a ouvré : ains que
            li Turs ait son cors relevé, li a son oint et son baril hapé; fuit
            s' en arriere .II. arpens mesuré, de son hauberc a le pan sus levé.
            Ou la plaie ert, qui forment l' a grevé, met i dou basme que il ot
            conquesté; il fu garis tout a sa volenté. Mais or oiés comment il a
            ouvré, quel hardement Rainuars a pensé : prent le baril, en mer l' a
            esfondré! Estes le vous maintenant afonssé; encor le voient paien en
            cel regné tout droit en mai que on dist en esté. Rois Gadifers a
            tout chou esgardé, n' ot mais tel duel en trestout son aé. Par
            maltalent li a haut escrïé : « Culvers lechierres, or as tu mal
            erré! Pour c' as cel basme en la mer esfondré? Tant n' en a il en la
            crestïenté! Qui l' eüst d' or .LX. fois pesé ne l' eüst il pas assés
            acaté. Pour coi l' as fait? Or ne me soit celé! »
          
            Dist Rainuars : « Ja orras verité. Tu avoies en l' oint tel seürté,
            or t' ai un poi ton hardement quassé. Et d' autre part me sui
            apourpensé s' eüsse l' oint retenu et gardé, sempres deïssent
            Sarrasin et Esclé li oins m' eüst et gari et sané. Moi et toi somes
            mout ricement armé; or en ait chil l' onour et le bonté qui tous
            nous a de la prison jeté. » Dist Gadifers : « Ja n' ait il poesté.
            Mahons mes Dex ait de moi grant pité, que cil me done et le vent et
            l' oré. Qui chou ne croit, n' a mie bon pensé; autresi muert com un
            asne tüé. » Dist Rainuars : « Or i soient malfé! Comment aroit cil
            Dex tel poesté? Paien l' ont fait de fin or tresjeté; il ne parole
            ne il n' a mot soné. On le porroit jeter par cel fossé com un viel
            chien, se on l' avoit tüé. Mal dehet ait qui l' a acreanté! » Tout
            cest afaire ont paien esgardé; dist l' un a l' autre coiement a celé
            : « Trop a cil glous en lui grant poesté; ja Gadifer ne l' avra mais
            maté se Mahomés n' en a primes pité. » Au tref Guillaume Franchois
            sont acliné, voient l' estour, qui tant est redouté. « Voir, » dist
            Guillaume, « bien se sont encontré,
          
            bien a l' uns l' autre feru et assené, mais Rainuars a assés mieus
            ouvré qui de son oint l' a si bien deshordé. Or en penst Diex li
            rois de maïsté! Li vif dyable li ont cel quir doné; voiés com a son
            cors forment hordé, a males paines l' avra il destorssé. Or en ait
            Dex par son plaisir pité, et sa mere Marie. » Rainuars fu garis et
            respassés, s' a les barils en la mer esfondrés; de chou fist il que
            fols musars provés. Dist Gadifers : « Lechieres desfaés, ne te
            garroit tout l' or de .X. chités ne li tiens Diex vaillant .II. aus
            pelés. » A icest mot li culvers desfaés trait Marsabonde de son
            senestre lés, pié et demi en fu bien li brans lés et si trenchans
            com rasoirs afilés. Et Rainuars trait son branc acerés, qui mout ert
            lons et maistrement temprés; d' or fu li poins et mout fu afilés;
            meilleur ne vit ne rois ne amirés. Si com li uns vint vers l' autre
            entesés, et de ferir garnis et conreés, lor brans d' achiers ont
            ensamble hurtés;
          
            par tel aïr se sont entrecontrés c' ans .II. lor brans sont en
            tronchons volés; mervillous cols se sont entredounés. Lors s'
            entraherdent, é les vous assamblés; des poins qu' il ont mervillous
            et quarrés ont si feru sour les elmes jemés que sour les chiés les
            ont tous desbarrés. Tant les ont trais, derous et descirés, que li
            quartier en gisent par les prés, li sans lor saut et par bouce et
            par nés. Dient Franchois: « Biaus rois de maïstés, de Rainuars,
            biaus Sire, aiés pités! » Et Gadifers s' en est mout aïrés de
            Rainuart, qui si se rest ostés; par l' un des bras le saisi le
            malfés, si le jeta .XV. piés mesurés; desour son dos est Rainuars
            versés, pour un petit qu' il n' est par mi crevés; illuec se gist
            aussi comme pasmés. Vertus i fist li rois de maïstés que li paiens
            fu si fort esbleués que il ne sot quel part il fut alés. Voit le
            Guillaume, si fu mout adoulés quant Rainuart voit en tel lasquetés;
            tous li barnages en fu espoentés. Dist l' un a l' autre : « Rainuars
            est finés! Dex, com mar fu! Com il avoit bontés! » Et Mairefers refu
            mout effraés; dist a Guillaume : « Or sui malvais provés, d' aidier
            mon pere me sui trop arestés! Vengier le vois, que trop sui aïrés! »
          
            A icest mot i fust tantost alés, maintenant saut com uns hom
            foursenés, ne mais Guillaume li a dit : « Non ferés, que j' en
            seroie a tous jours mais blasmés! Ja ne m' estra a nul jour
            reprouvés! Or en penst Diex li rois de maïstés. » Li enfes l' ot, s'
            a .II. souspirs jetés, durement pleure, que mout fu adolés. A lui
            meïsmes s' est l' enfes dementés : « Haï, biaus pere, com or sui
            aïrés! Mar fu vos cors et la vostre bontés, vos hardemens qui tant
            estoit osés! » Pour un petit que l' enfes n' est pasmés. Oiés vertus
            que Diex i a moustré, que Rainuars est en piés relevés; vergoigne en
            a, si est tous tressüés. Il se regarde, voit son mast tronchonés,
            mout par en est Rainuars aïrés. Si com Diex vaut, li rois de
            maïstés, vint uns sains angles, sor lui est avalés; il li a dit : «
            Ne soies esgarés! Prent cest perron qui est gros et quarrés, et si
            le lieve en tes bras par fiertés; par che sera maistroiés et dontés.
            » Et Rainuars ne s' est mie arestés, court au perron, cele part est
            alés; tant est pesans tous en fu tressüé. Et cil le prent, qui mout
            fu aïrés, vers Gadifer en vient tous entesés; fiert le paien entre
            l' uel et le nés; le saffre brise dont il estoit armés.
          
            le test fausa, tous est esquartelés; et Gadifers est a terre versés.
            Rainuars saut, si est sour lui montés; de son mast trueve un
            tronchon qu' est remés, si l' en debat et le front et le nés. Voit
            le Tiebaus, s' en est mout aïrés, et Sarrasin ont Mahomet coubrés. A
            grans machues, a flaiaus, a tinels, li vont batant les flans et les
            costés : « Faites vertus, malvais Dex assoté! Ne veés vous, viels
            chaitis rasotés, que Gadifers est pour vous enconbrés? » Et Rainuars
            s' estut sour le malfés; si le debat environ et en lés, en .XXX.
            lieus li est li tes fausés, et la chervele li est cheüe es prés;
            tant l' a feru que tous est estroués. L' ame s' en va, li Turs est
            devïés; un tel brait jete quant il fu afinés, jusqu' en la mer en
            est li sons alés; l' ame enporta Belgebus et Barrés, au feu ardant,
            as arbres alumés. De chou fu mout Rainuars esfraés! Tiebaus s'
            escrie : « Sarrasin, que ferés? Vés Gadifers est mors et afinés; or
            tost as armes! Mar i aresterés! Ira s' ent dont Rainuars li osés,
            qui tous nos a honis et vergondés? » Dont veïssiés Turs et paiens
            armés! Li quens Guillaume les a bien escoutés; as armes court et s'
            est haut escrïés :
          
            « Baron, » dist il, « or tost! Si vous hastés, que Rainuars n' i
            soit enprisounés! » Dont oïssiés cors et grailles sonés, et Rainuars
            s' est mout haut escrïés : « Fouckes et Guis et Gerars li menbrés,
            traiés vous cha, franc chevalier menbrés. Si nos tenons encontre
            ches fossés tant que secours nous sera amenés. » Es vous paiens
            venus et assamblés, plus de .XX. mile sour les destriers montés de
            mil parties les i ont escrïés : « Par Mahomet, lecheour, n' en irés!
            Hui est li jours venus et ajornés que vous serés honis et vergondés!
            » Dont li coururent Sarrasin entesés. Es Mairefer, qui estoit mout
            irés, d' un mail de fer qui gros ert et quarrés devant son pere en a
            paiens tüés; ront lor les testes et brise les costés, si les abat
            com li faus fait les prés. Tout entour lui en a tant d' afrontés
            couvers en est et li cans et li prés. Dont vint Guillaume et
            trestous ses barnés; crient : « Monjoie! Baron, or i ferés! Traïtre
            sont, mar les espargnerés. » Primes i fiert Guillaumes au cort nés;
            de son espiel en a .II. espeés et a l' espee .XIIII. decolpés. Li
            autre i fierent, ne s' i ont deportés.
          
            La veïssiés Sarrasins craventés, Turs et paiens ochis et decolpés;
            del sanc des cors est couvers tos li prés. Tiebaus voit bien qu' il
            est desbarentés; il lor escrie : « Franc Sarrasin, as nés! Garisons
            nous! Alons a sauveté! Qui plus iert chi, faus sera apelés. Mors est
            Mahoms et del tout aveulés; il ne vaut mais ne que un chien tüés.
            Qui en lui croit, bien est del sens dervés! » A ces paroles entrent
            paien es nés, par mer s' en fuient a voiles et a trés; et Rainuars
            s' est mout haut escrïés : « Sire Guillaume, or tost aprés alés! S'
            en ira dont Tiebaus li deffaés? » Et dist Guillaume : « Si com vous
            commandés! » Plus tost qu' il porent destendirent lor trés, et li
            eschiés fu mout tost assamblés, et li avoirs qui la fu conquestés.
            L' endemain murent, s' ont lor voiles levés; Tiebaut encauchent,
            ensi com vous oés. Mais uns orages est en la mer levés qui tant les
            a cele nuit demenés qu' il n' ont veüs paiens ne avisés. Tant les
            mena cele nuit li orés qu' a l' ajournee quant solaus fu levés, sous
            Gadiferne sont Franchois arivés; a terre vindrent, si tendirent lor
            trés. En Gadiferne ert uns message alés, si lor ot dit Gadifers ert
            finés,
          
            que Rainuars l' avoit en camp matés. Et la commugne, li maire et les
            jurés s' en sont trestout a un conseil alés; dient qu' il veulent
            estre crestïenés, et Rainuars sera lor avoués, a meilleur home n'
            estroit pas li regnés. La chité rendent, issi com vous oés, et li
            jurerent homage et fïautés, et l' endemain furent crestïenés;
            Rainuars fu de fin or couronés. Grans fu la joie et grans li
            ricetés, un mois dura la cours que vous oés; et Rainuars ne s' est
            mie oublïés; qui vaut del sien, il en ot a plentés. La court depart,
            é les vous dessevrés, et Rainuars tint ses grans iretés tant com lui
            plot et il li vint en grés;
          
            puis courona Mairefer l' alosés, se li laissa toutes ses iretés. A
            s' abeïe est Rainuars ralés, car il dist bien et sot par verités que
            la morra et iert a fin alés; et il dist voir, c' est fine verités,
            ne vesqui puis que demi an passés; sains fu li cors et en terre
            posés. Dedens Espaigne fu li cors enterrés en une terre, che dist l'
            auctorités, ou li cors sains est de tel dignités, enfers nel quiert
            que lués ne soit sanés. Uns messagiers est de Bride tournés, a
            Mairefer s' en est errant alés, et se li conte ses pere est devïés.
            Mairefers l' ot, li sans li est müés; mout le regrete, s' en fu tant
            adoulés qu' en un malage s' est Maillefers jetés; ainc puis nen ot
            bon jor ne sanités tant que il fust del siecle devïés; si home l'
            ont a hounor enterré. Uns messagiers l' a a Tiebaut contés que
            Rainuars et ses fiex sont remés : « Mort sont andoi, sache de
            verités. » Tiebaus l' entent, de joie s' est levés; il s' escrïa en
            haut com vous orrés : « Mahomet sire, t' en soies aorés! Or ravrai
            jou Orenge ma chités, et Orable iert a cevaus traïnés! » Li rois
            Tiebaus ne s' i est arestés; mande ses homes environ et en lés tant
            qu' il en ot .C. milliers assamblés.
          
            Vers Gadiferne s' est tost aceminés; tout le paiis a destruit et
            gastés; a Gadiferne a un assaut livrés. Par fine force est en la
            vile entrés, les crestïens a trestous decolpés, ne mais c' un seul,
            qui en est escapés. Tant a alé par vens et par orés que a Orenge est
            un matin entrés; trova Guillaume, le marcis au cort nés, dame
            Guiborc li seoit a son lés. Es le message qu' est en la vile entrés,
            il le salue com ja oïr porrés : « Cil Damedex qui en crois fu penés,
            il saut Guillaume, le marcis au cort nés, dame Guiborc de cui il est
            amés, et le barnage qui chi est assamblés! » « Dex te saut, frere, »
            dist li quens alosés, « queles noveles nos as tu aportés? » Et dist
            li més : « Orendroites l' orrés. Hui a un mois que jou me sui tornés
            de Gadiferne, gentils quens honorés. Toute est destruite, sachiés de
            verités, et Mairefers est mors et devïés. Gentils cuens sire, oiés
            et escoutés : noveles vinrent Mairefer l' alosés que Rainuars estoit
            a fin alés. Tel duel en ot Mairefier li osés que pour un poi que il
            ne fu dervés; si grant duel ot, sachiés de verités,
          
            ne vesci puis que .II. mois, che savés; en Gadiferne fu li bers
            enterrés. Quant rois Tiebaus en sot les verités, sur Gadiferne en
            vint o ses barnés; la terre a arse, les crestïens tüés. » Guillaume
            l' ot, li sans li est müés, dame Guiborc s' est de douleur pasmés;
            mout ont grant duel el palais demenés. Li quens Guillaume l' a
            forment regretés : « Rainuart sire, Diex qu' a grans poestés mete
            vostre ame aveuc les siens privés, et le tien fil Mairefer l'
            alosés. » Li quens Guillaume a grant duel demenés; ens en Orenge a
            lonc tans conversés, il et Guibors, et Guichars li senés, et
            Guielins et Gerars li menbrés; plus n' en i a de tous son parentés.
            De Rainuart ne vous iert plus contés, ne de sen fils Mairefer le
            senés. Damedex ait lor ames.
          
                  