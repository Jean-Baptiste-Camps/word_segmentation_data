       	Li cuens Amiles fu moult preus et senéz. Ou voit le roi,
            prinst l' en a apeller: « Sire, dist il, vers moi en entendéz.
            Jusqu' a set mois voil le jor respiter. » Et dist li rois: «
            Volentiers et de gréz. »  Li gentiz hom nel mist en oublier.
            Ou voit la dame, prinst l' an a apeller. Dist li cuens: «
            Damme, envers moi entendéz, Une parole voz voil dire et conter.
            Si m' aït Dex, je nel voil pas celer, Mon compaingnon irai
            querre et trouver, Le conte Ami de Blaivies la cité, Si
            iert au jor et au champ aquiter. » La damme l' oit, le sens
            cuide desver: « Si m' aït Dex, je le savoie asséz. » Lors
            dist au conte: « Coarz iestez prouvéz ! Par cel apostre c' on
            quiert en Noiron Pré, Ne voz mouvréz de la bonne cité, Si
            iert li jors et li champs afinéz De la bataille qu' avéz prinse
            a Hardré. » Belyssans l' oit, si conmence a plorer. «Mere,
            dist elle, car l' en laissons aler, Mais que sor sains li
            ferommez jurer Que il au jor et au champ afinner Que il a
            mis, noz venra acuiter. -Fille, dist elle, si com voz
            conmandéz. » Isnellement l' ont au monstier mené; Li
            gentiz hom s' apresta dou jurer A genoillons devant le maistre
            autel, Quant la roïne li corrut pardonner, Par le bras
            destre l' en corrut relever. « Jel voz pardoins, frans
            chevaliers membréz. -Damme, dist il, cinc cenz mercis et gréz.»
          
             Il est venus el borc a son ostel, Vest son hauberc, s' a
            son elme fermé Et ceinst s' espee a son senestre léz,
            Monte an la selle dou destrier sejorné, Prent en son poing un
            roit espié quarré Et a son col a un escu gieté. Parmi la
            porte issi de la cité; Bueves li anfes le convoia asséz
            Une grant piece, puis s' en est retornéz. Va s' en Amiles li
            gentiz et li ber, Son compaingnon va querre. Oiéz,
            seignor, que Dex grant bien voz donst. Ici lairons d' Amile le
            baron, Si voz dirons d' Ami son compaingnon  Qui fu a
            Blaivies en sa maistre maison. Jut en son lit dont d' or sont
            li pecol. Au matinnet quant clers parut li jors Cort a s'
            espee, car moult ot grant paor.  Voit le la dame, si l' a mis a
            raison:  « Qu' as tu eü, gentiz fiuls a baron ?  -Dame,
            dist il, et noz le voz dirons: Grant paor ai de mon chier
            compaingnon Que je laissai a Paris el donjon, S' en sui
            moult a mesaise. » « Dame, dist il, entendéz ma raison:
            Anuit sonjai une fiere avison, Que je estoie a Paris a Charlon,
            Si combatoit li ber a un lyon. En sanc estoit desci a l'
            esperon. Li maus lyon devenoit com uns hom, Ce m' iert
            avis, Hardré l' apelloit on.
          
             Je m' en venoie la rue contremont, M' espee traite qu'
            aportai de Clermont, Se li copai le chief soz le menton.
            Mais par l' apostre c' on quiert en Pré Noiron, Je ne lairoie
            por tout l' or de cest mont Que je n' i aille, quant clers
            parra li jors, En ma compaingne mil chevalier baron Qui m'
            ont lor fois plevies. » La gentiz damme a le conte apellé:
            «Sire, fait elle, bien sai que voz panséz. Or voldriéz iestre a
            Paris la cité, Au conte Amile le glouton parjuré, La fille
            Charle baisier et acoler, Dont li miens cors est cheüz en
            vilté. Males nouvelles m' en puisse l' on conter, A mal
            putaige soit li siens cors livréz ! » Dist li cuens: « Damme,
            moult grant tort en avéz. Par cel apostre c' on quiert en
            Noiron Pré, Je ne lairoie por les membres coper Que je n'
            i aille, quant li jors parra cler, En ma compaingne mil
            chevaliers arméz Qui ne me faudront mie. » Li cuens Amis
            ne fu mie coars, Ainz nel laissa por le dit Lubias. Au
            main se lieve, si vest ses meillors dras, Ses chevaliers
            richement conrea, Isnellement en son chemin entra. Celui
            va querre que haïr ne porra; En moult poi d' ore, seignor, le
            trouvera Par moult bele aventure. 
          
             Oiéz, seignor, que Dex voz soit amis, Li Gloriouz qui en
            la crois fu mis. Li cuens Amiles ot ses ostaiges mis, 
            Puis s' en entra tout droit en son chemin,  Celui qui va de
            Blaivies a Paris, Ainz ne fina, si vint en pré flori.
            Quant il i vint, si gieta un sozpir:  « Beneois soit li prés
            que je voi ci Et touz li lieus et li biaus edefis. Ci
            fumez noz et juré et plevi La compaingnie entre moi et Ami.
            Il l' a gardee com chevaliers de pris Et je com fel et com Deu
            annemis. Tout por le lieu qui est biaus et floris Et por
            l' amor au baron que je di, Ci dormirai orendroit un petit,
            Que Dex me rande mon compaingnon Ami Et tex nouvelles en puisse
            je oïr Par quoi je saiche s' il est ou mors ou vis. » A
            pié descent dou bon cheval de pris, Léz lui l' arresne a un
            rainscel petit, En terre fiche son roit espié forbi, L'
            auberc ne l' iaume n' a il pas deguerpi, Son bon escu avoit a
            son chief mis, Car moult redoute Hardré, son annemi, Que
            ne le sievent mil home de son lin Qui le voillent ocirre.
            Or fu Amiles enmi le pré couchiéz, Léz lui arresne son bon
            corrant destrier, N' avoit meillor en France le regnié, En
            terre fiche son bon tranchant espié, A son chief a son fort
            escu couchié,
          
             L' auberc ne l' iaume n' a il pas despoillié, Tant fort
            redoute Hardré le renoié. De l' autre part ot un gaste
            monstier, Tuit sont li mur gasté et pesoié Et les tors
            fraintez et il maubre brisié. Nus n' i repaire, car li lieus
            est trop viés. Biaus fu li ombres des pins et des loriers,
            Et d' autre part uns grans chemins i fiert. Li cuens Amis, qui
            son compaingnon quiert, Bien le connut el pré ou fu couchiéz.
            Dist a ses homes: « Descendéz ci a pié, Si laissiéz paistre un
            petit vos destriers. Un païsant voi en cel pré couchié, G'
            irai veoir qu' il fait la ne qu' il quiert. S' esteroit més de
            Paris envoiéz Qui deïst chose dont il me feïst lié Dou
            compaingnon qui tant fait a prisier, Je m' en voldroie par ma
            foi repairier Et nequedent a ma franche moillier Que je
            laissai si malade avant ier. Il n' a tel damme desci a
            Monpellier. » Dient si home: « Com voz plaira, si iert,
            Aléz i tost, mais gardéz n' atargiéz;  De nos jornees noz
            convient esploitier, Car merveilles sont longues. » Li
            cuens Amiles enmi le pré se jut, Devant lui ot son aufferrant
            quernu, Ses bonnes armes et son pezant escu, Son brant d'
            acier nouvel et esmolu. Ses chiers compains est celle part
            venus, Bien le connut tantost com l' a veü. Ses bonnes
            armes porta en sus de lui, 
          
             Par mesproison ne l' en eüst feru. De son poing destre le
            hurte sor le bu, Puis li a dit: « Vassal, car levéz suz !
            Car li vespres aproche. » Li cuens Amiles se dressa contremont,
            Bien reconnut Ami son compaingnon, Entre ses bras le prinst de
            tel randon, Plus de cent fois li baisa le menton. De lor
            nouvelles l' uns a l' autre despont  Qui beles sont a dire.
            « Sire compains, dist Amis li cortois, Veïstez voz de semainne
            le roi ? -Oïl, biax sire, je le vi l' autre soir Droit a
            Paris ou il sa cort tenoit. Asséz i ot Alemans et Tyois Et
            Loherains et Bretons et Anglois. Et Belyssans qui le cors ot
            adroit Trestoute nue se coucha avec moi, Si enchaï, je n'
            en sai autre roi, Si m' escouta Hardréz li maleois. Au
            matinnet m' en ancusa au roi. Bataille ai prinse au traïtor
            sans foi, Mais des ostaiges ne poi je nul avoir, Quant la
            roïne me pleja endroit soi, Bueves sez fiz qui est preuz et
            cortois Et Belissans qui le cors a adroit. Je nes irai
            resgarder mais des mois. Hom qui tort a combatre ne se doit.
            Par pechié les ai mortes. » « Sire compains, ce dist Amis li
            ber, Je voz dis bien l' autrier au descevrer
          
             Et voz proiai por sainte charité Ne preïssiéz compaingnie
            a Hardré Ne ausiment nulle societé; Tost voz avroit
            souduit et enchanté Et tel hontaige et tel blasme alevé
            Qui n' estroit mie de legier amendé. » Et dist li cuens: « N'
            en puis mais, en non Dé! Par celle foi qui je doi Deu porter,
             Que Belissans au gent cors honoré S' an vint couchier
            dejouste mon costé, Si m' escouta li traïtres Hardréz, Au
            matinnet m' en ala encuser. Bataille ai prinse au traïtor
            prouvé, Mais des ostaiges ne poi je nul trouver, Quant la
            roïne me pleja de son gré, Bueves ses fiz qui est prouz et
            senéz Et Belissans au gent cors honoré. Ja n' i serai mais
            des mois esgardéz. Hom qui tort a combatre ne se seit. Or
            voldroie mors iestre. » « Sire compains, dist Amis a Amile,
            Ceste bataille ne puet remanoir mie, Ainz sera faite par Deu le
            fil Marie, Et la fera, sachiéz, mes cors meïsmez.» Et dist
            Amiles: « Voz parléz de folie, Car l' empereres en a sa foi
            plevie Et bien juré le fil sainte Marie Que d' un autre
            home ne la panroit il mie,  Tel duel a de sa fille. » Li
            cuens Amis fu chevaliers seürs Et prouz et saiges, onques
            mieudres ne fu.
          
             Ou voit Amile, si l' a amenteü:  « Sire compains, ne
            soiéz esperdus,  Ostéz vos dras, aiéz les miens vestus, Et
            je panrai cel bon destrier quernu, Toutes ces armes et cel
            pezant escu, Droit a Paris m' en irai a vertu. Se vient
            Hardréz li fel qu' il m' en encust,  A la bataille serommez moi
            et lui, Coperai lui le chief desor le bu. Voir n' en
            estordra mie. » « Sire compains, ce dist Amis li ber, Si
            m' aït Dex, voz iestez fox prouvéz.  Moi et voz fumez en une
            hore engendré Et en un jor et en une nuit né Et enz un
            fons baptizié et levé. Et nos parrins, qui ot non Yzoréz,
            (Ses parrinnaiges fait forment a loer)  Or et argent noz donna
            a plenté Et a chascun fist un hanap donner. Noz noz
            samblons de venir et d' aler Et de la bouche et dou vis et dou
            nés, Dou chevauchier et des armes porter.  Dex ne fist
            home, qui de mere soit nés, Se l' uns de noz a en un lieu esté,
            Se l' autre i vient, que ja soit aviséz.  Ostéz vos dras et les
            miens vestiréz. Droit a Paris m' en irai la cité  Et voz
            iréz la desoz en ces prés, Si trouveréz mes chevaliers membréz.
            S' il voz demandent por qu' avéz tant esté, Et voz lor ditez,
            ja ne lor soit celé, Qu' a messaigier de France avéz parlé,
            
          
             Del compaignon voz a dit verité. " Or voldroie iestre a
            Blaivies la cité. " Sire compains, quant a Blaivies venréz,
            Par celle foi qu' a moi devéz porter, Et Lubias soz le pin
            trouveréz, Li siens services voz sera presentéz. Fiuls de
            baron, voz le refuseréz. S' elle voz dist orgoil ne faussetéz,
            Hauciéz le paume et el chief l' an feréz. Sire compains, an
            palais monteréz Et le mengier feréz bien conraer, La
            venison, la char et le saingler. Le soir au vespre, quant voz
            devréz souper, A ma grant table asseoir voz iréz, Le
            seneschal feréz més aporter, Lubias iert a ton destre costel,
            Li cuens Gautiers a ton senestre léz. Quant li baron seront
            tuit assamblé, Diréz mes homes, mes chevaliers membréz: "
            Seéz seignor, si com seoir soléz, Car a mengier avréz a grans
            plentéz, Car je le voil par la foi que doi Dé. " Quant li
            baron averont tuit soupé, Li chevalier iront a lor osteuls,
            Sus el palais n' en avra nul reméz, Sire compains, en ma
            chambre entreréz, Et Lubias si fera autretel. Li siens
            services voz iert abandonnéz, Sire compains, et voz le refuséz.
            Biaus chiers compains, bonne foi me portéz Et voz ramembre de
            la grant loiauté, Que li uns l' autre se doit bien foi porter.
            » Tant entendirent iluecques au parler
          
             Que vespres fu, li solaus dut cliner. Il se corrurent
            baisier et acoler, Plorant s' en departirent. Li cuens
            Amis s' en entra en sa voie. Li cuens Amiles de noient ne
            desvoie, Il est venus a ceuls desoz l' aubroie, Contre
            corrurent tantost com il le voient:  « Esté avéz, biax sire, ou
            noz poise. »  Et dist li cuens: « Qu' au parler entendoie
            Au messaigier, l' eure soit benëoite, Del compaingnon m' a dit
            parole voire Qu' il siert a Charle, belement s' i emploie.
            Toute sa terre li maintient et manoie. Montéz baron, s' entronz
            en nostre voie. S' estoie a Blaivies, de mes aises feroie,
            Qu' en mon chief sui malades. » Quant ce oïrent li chevalier
            gentil Que il iront a Blaivies lor chemin, Tel joie en
            orent onques greingnor ne vi. Forment en sont en lor cuers
            esjoï, Montent es selles des destriers arrabis, Ainz n'
            arresterent a pui ne a larris, Desci a Blaivies ne prinrent
            onques fin. Et Lubias fors de la tor issi, Bien reconnut
            les chevaliers de pris Et la maisnie que ses peres norri.
            Enz en son cuer forment s' en esjoï, Encontre vint desoz l'
            ombre d' un pin. L' espee Amile vait elle recoillir. Li
            ber la voit, d' autre part se guenchi. Voit le la damme, dou
            sens cuida issir.
          
             « Sire, dist elle, moult m' avéz enpor vil. Or revenéz de
            la cort de Paris La fille Charle baisier et conjoïr, Dont
            li miens cors est tenus enpor vil. Dex doinst, li Peres qui
            onques ne menti, Males nouvelles m' en laist encor oïr, A
            mal putaige soit li siens cors reprins. » Li cuens l' antent, a
            poi n' enraige vis, Hauce la paume, enz el nés la feri,
            Com ses compains li ot conté et dit. Passa avant, as poins la
            vait saisir, Samblant faisoit que la volsist laidir, Quant
            si home li toillent. Li cuens Amiles fu moult gentiz et ber.
            Il monte amont les mauberins degréz, Li mengiers fu richement
            conraéz De venison, de pors et de sainglers. Le soir au
            vespre, quant il durent souper, A la grant table s' est aléz
            acouder Et la cuizinne fait li cuens aporter, Ses coupes
            d' or fait il bien demander. Lubias sist a son destre costel,
            Li cuens Gautiers a son senestre léz. Quant li baron furent
            tuit assamblé, Li gentiz cuens s' en est en piés levéz, 
            Voit les barons, si les a apelléz: «Seéz, seignor, si com seoir
            soléz, Car a mengier averons a plenté. » Quant li baron
            orent la nuit soupé, Cil chevalier en vont a lor osteuls,
            Si com est a coustume.
          
             Quant asséz orent et mengié et beü, Enz el palais,
            sachiéz, n' en remest nus. Li cuens Amiles en la chambre est
            venus, En lit Ami s' ala couchier touz nus, Avec lui porte
            son brant d' acier molu. Et Lubias a les siens dras tolus,
            Deléz le conte s' a couchié nu a nu, Qu' elle le cuide acoler
            com son dru. Deléz lui sent le brant d' acier molu, Grant
            paor ot, si s' en est traite ensus. Dex, com est effraee !
            Quant Lubias senti nue l' espee, Grant paor a, moult en fu
            effraee. « Sire, dist elle, ou m' avéz voz trouvee ? Por
            moi ocirre aportastez espee, Mais par la foi que doi l' ame ma
            mere, Se je vif tant que veingne l' ajornee, Gel conterai
            mes couzins et mes freres, Devant l' evesque m' averont tost
            menee. Par tel engieng serai de voz sevree, De vostre
            compaignie. » « Dex, dist Amiles, par ton saintisme non,
            Meïs saint Pierre au chief de Pré Noiron Et convertis saint Pol
            et saint Simon, Jonas sauvas el ventre dou poisson Et
            Daniel en la fosse au lyon, Sainte Susanne garis dou faus
            tesmoing Et a Marie feïstez vrai pardon, Si com c' est
            voirs et noz bien le creonz, Garissiéz hui le mien chier
            compaingnon  Qui est en France a Paris a Charlon
          
             An la bataille de Hardré le felon, Qu' encor le voie en
            sa maistre maison. » Ainsiz le dist que ne l' entendi on.
            Ou voit la damme, si l' a mise a raison: « Dame, dist il, par
            Deu qui fist le mont, Nul bel samblant faire ne voz poons.
            Ce fu l' autrier que je fui a Charlon, Que il tenoit sa cort a
            Mont Loon, Moi dist uns mires, qui iert de Besanson, Qui
            me donna et herbes et puisons Que en mon cors avoie grant
            frison, Et que a fame n' eüsce habitacion Ne compaingnie
            tel com avoir doit on, Ainz m' en tenisse trente jors a bandon.
            Se nel faisoie, je sui sans garison. Mais par la foi que devéz
            Deu del mont, Por quoi haéz Amile le baron ? -Sire, dist
            elle, et noz le voz dirons, Que ja un mot ne voz en mentirons.
            Ce fu l' autrier, plainne fu ta maisons, A une feste c' on dist
            en Rouvisonz, Li cuens Amiles, cui li cors Deu mal donst,
            Dedens mes chambres me requist a bandon, Si me leva mon hermin
            pelison. Honnir me volt, gentiz fiuls a baron. Tel li
            donnai de mon poing enz el front Que a la terre chaï a
            jenoillons. Ice service me fist, foi que doi voz, Por ce
            l' ai en haïnne. » « Dex, dist Amiles, qui haut siés et loinz
            voi Esperitables iestez, biax Sire Rois, Tant par est fox
            qui mainte fame croit 
          
             Et qui li dist noient de son consoil. Or sai je bien,
            Salemons se dist voir : En set milliers n' en a quatre, non
            trois, De bien parfaitez, qui croire les voldroit. » Puis
            dist apréz: « Damme, voz ditez voir: Mors est Amiles, li
            traïtres sans foi. A ceste espee qui ci gist deléz moi Li
            coperai le chief, se je le voi. La mort a deservie. »
            Oiéz, seignor, que buer fussiéz voz né. Ici lairons dou conte
            Amile ester, Au conte Ami devommez retorner Qui va en
            France a Paris la cité A la bataille dou traïtor Hardré.
            Nostre empereres est par matin levéz, Isnellement a fait faire
            uns fosséz, Grans et plenniers et de bois bien plantéz. Il
            i voldra sa fame desmembrer, Buevon son fil, Belissant au vis
            cler. Nostre empereres les fist tantost mander, Cil les
            amainnent qui ne l' osent veer. Li rois les voit, s' a le chief
            encliné, Il ne lor fist bel samblant ne privé. « Damme,
            dist il, aléz voz aprester Conme celi que l' an doit
            desmembrer. Par cel apostre c' on quiert en Noiron Pré,
            Vostres garans voz puet trop demorer.  Se il ne vient ainz
            miedi passé, Je voz ferai touz les membres coper, Ardoir
            en feu et la poudre venter. Toz l' ors del mont ne voz porroit
            tanser De voz ne face justice moult cruel. »
          
             La damme l' oit, si conmence a plorer. « Sire, dist elle,
            biaus Rois de majesté, Qui en la crois laissaz ton cors pener,
            Garis mon cors de mort et d' afoler, Buevon mon fil, Belissant
            au vis cler, Cil glouz ne noz honnisse. » Or fu li rois
            corresouz et dolans, Et Hardréz fu baus et liés et joians.
            Par ces monstiers envoie ses serjans Et fait haster ces messes
            qui sont grans. Se tierce passe miedis en avant, Dont seit
            il bien que finéz est li champs. Mais n' ira mie del tout a son
            talant. Ou voit le roi, se li dist fierement: « Drois
            empereres, ma bataille demant. Fuïs s' en est Amiles voirement,
            En cest païs ne venra mais awan. Faitez ardoir la bele
            Belissant, Buevon ton fil et ta fame ausiment; Or i parra
            de la justice grant, Mais d' unne chose me vois moult
            merveillant, Que la roïne me vait si ramposnant. En Deu me
            fi, le Gloriouz puissant. Ja ainz n' iert vespres ne li solaus
            couchans, Ja la verrai ardoir an feu ardant. » La damme l'
            oit, si plore tanrement. « Hé ! Dex, dist elle, qui formas
            toute jant Et conmandas au baron Abrahant Que sacrefice
            feïst de son anfant, Il le volt faire tant fu en voz creant,
            De vers le ciel vint uns angres volant Qui li toilli et l'
            espee et l' anfant,
          
             Si l' emporta enz el ciel maintenant En paradis avec les
            Innocens; Et si nasquis de Virge en Bethleant, La voz
            requistrent li troi roi voirement Et aportarent o euls offrande
            grant: Mirre et encens et or par bon talant; Trois ans
            alastez vos amis praechant, O vos apostres cenastez liemant,
            Enz ens desers, ou jeünerent tant; Le jüesdi absolu qui est
            grans Lavas lor piés chascun moult liement; Judas li fel,
            li traïtres puslans, Si voz vendi a la gent mescreant
            Trente deniers, qu' il n' en ot plus arjant, De nuit voz
            prinrent a la chandeille ardant, La voz baisa Judas par
            boisemant Por demonstrer de voz connoissement; Lors fustez
            mis en la crois asprement, De joins marraiges et d' espinnes
            poingnans Voz coronnerent celle mauvaise jant, Et por voz
            faire encor plus angoissant Vo cors percierent d' unne lance
            tranchant, Sanc ot et eve de vo costel issant; Longis, qu'
            ainz n' ot veü en son vivant, Terst a ses iex, si ot alumement;
            Nicodemus voz coucha douchement En un sepulcre que fist faire
            moult grant; Voz surrexistez au tierz jor voirement, Anfer
            brisastez, ce sevent li auquant, Les tiens amis en gietas
            voirement, Montas el ciel en ton saint mandement, Ou ja
            traïtres n' avra harbergemant Ne faus traïtres n' i avra
            chasement,
          
             Ne faus jugierres nesun habitement: Si com c' est voirs,
            biaus Peres, Rois puissans, Et gel croi, lasse ! sans nul
            mescroiement, Moi garissiéz de mort et de tormant, Buevon
            mon fil, ma fille Belissant,  Cil glouz ne noz honnisse. »
            Or fu li rois corrouciéz et plains d' ire, Hardréz fu liés et
            joians, li traïtres. Dex li envoit la male mort soubite !
            Ou voit le roi, se li conmence a dire: « Drois empereres, fuïs
            s' en est Amiles, En ceste terre ne revenra il mie. Faitez
            ardoir ma damme la roïnne, Buevon ton fil et Belissant ta
            fille. Or i parra de la vostre justice. » Et dist li rois:
            « Il ne m' estordront mie. » La damme l' oit, parfondement
            souzpire. « Hé ! Dex, dist elle, qui fuz nés de la Virge
            Et le pain d' orge menjastez a la ceinne, Vostre maisnie fu de
            voz esbaudie: Si com c' est voirs, Dame sainte Marie, Bien
            le croi, lasse ! sans nulle tricherie, Moi gardéz, Damme, d'
            afoler et d' ocirre, Buevon mon fil et Belissant ma fille. »
            Si com elle ot sa proiere fenie, Si resgarda endroit hore de
            prime, Si vit venir Ami par la chaucie. Voit le la damme,
            moult en est esjoïe. Hardré apelle, si li conmence a dire:
            « Sire Hardré, nel lairai nel voz die, Moult voz iert ores
            celle chiere abaissie. Ancui avréz celle teste tranchie 
          
             Et celle pance estroee et percie. » Sonnent cil saint de
            par toute la ville De Saint Victor et des autres eglises,
            Et cil et tuit li autre. Quant la damme ot finee sa proiere,
            Si vit venir Ami par la charriere, L' escu au col et la
            broingne doubliere. Voit le la damme, forment fu esjoïe; 
            Hardré apelle, si li conmence a dire: « Or voz voi moult celle
            chiere abaissie.» La bonne damme forment le contrarie: «
            Hardré, traïtres, li cors Deu te maudie ! Quant le cuer as si
            plain de felonnie, Bien ai fiance en Deu le fil Marie C'
            ancui avraz celle teste tranchie Et celle pance estroee et
            percie. Voz n' eschaperéz mie. » Li cuens Amis fu moult
            gentiz et fiers. Il ne vint mie com hom trop esmaiéz, Et
            Hardréz fu dolans et corrouciéz. Or i vont tuit serjant et
            escuier. Li cuens Amis qu' est moult bons chevaliers Est
            descendus desoz un olivier; Nostre empereres le vit, si fu
            moult liés, Encontre vait de gréz et volentiers, Et la
            roïnne o le cors afaitié. Ami saluent par moult grans amistiés,
            Et dist li cuens: « Grans mercis en aiéz !  De par Jhesu,
            Nostre Pere dou ciel, Drois empereres, ma bataille requier.
          
             Ancui voldrai ma damme chalongier, Se Jhesu plaist, le
            Gloriouz dou ciel, Envers Hardré le cuivert renoié. Mon
            encïant, au brant forbi d' acier Le cuit je si malement
            atirier, Trestouz les membres et la teste tranchier, Se
            Dex m' est en aïe. » Nostre empereres descent desoz un pin,
            On li aporte un faudestuef d' or fin, Li empereres de France s'
            i assist. Isnellement fait les cors sains venir, Sor une
            table la chasce saint Denis, Des Innocens i ot préz que de dis,
            Chieres reliques i ot de saint Martin. Qui s' i parjure
            malement est baillis, N' istra dou champ tant qu' estera
            honnis. Premierement parla li fiuls Pepin: « Franc
            chevalier, dist Charles li gentiz, Ceste bataille ne voil
            maitre en oubli, Faite sera, par Deu qui ne menti. Je nel
            lairoie por mil livres d' or fin, Ansoiz iert faite sans nesun
            contredit. » Et dist Hardréz: « Biaus sire, et je l' otri
            Et par devant ces chevaliers le di: Qui vaincus iert, pendus
            soit le matin, Ne soit raiens ne d' argent ne d' or fin,
            Ne n' ait secors de parens ne d' ammis » Et dist li rois: «
            Hardré, bien avéz dit. Si m' aït Dex, tout ainsiz sera il. »
            Ce dist li rois: « Et li saint qui sont ci. » Quant li rois l'
            ot et juré et plevi Hardréz l' entent, touz li sans li fuï.
          
             Des or li poise que il ot ainsiz dit, S' il fust vaincus
            ne fust au desoz mis, Qu' ancor poïst a raenson venir. Par
            le poing destre ala saisir Ami, A sa vois clere a escrier s'
            est prins: « Or entendéz, Charle li fiuls Pepin, Et voz
            trestuit li grant et li petit, Si m' aït Dex et li saint qui
            sont ci Et tuit li autre confessor et martyr, Que cest
            vassal, que par la main tieng ci, Qu' o Belissant nu a nu le
            reprins Si faitement com fame a son mari, Et la folie
            toute suz li fist il, Par quoi franc home l' en doivent tuit
            haïr. Se Dex m' aït, que tout ainsiz fu il. -Glouz, dist
            li cuens, voz i avéz menti. Si m' aït Dex et li saint qui sont
            ci, Qu' o Belissant ne couchai ne dormi, Sa blanche char
            nu a nu ne senti, Se Dex me laist de cest champ issir vif
            Et sain et sauf arriere revertir.» Belissans fu en palais
            mauberin, Par la fenestre le sairement oï. Lors dist en
            bas la pucelle gentiz: « Ahi ! dist elle, frans chevaliers de
            pris, Entre ses dens que nus ne l' entendit, Si m' aït Dex
            que tout ainsiz fu il Com Hardréz l' a et juré et plevi,
            Que il n' i a d' un tout seul mot menti.  Amiles sire, cil Dex
            qui ne mentit Voz puist garir par la soie merci, Cil glouz
            ne voz honnisse. »
          
             Or ont li conte lor sairemens juré, Il se corrurent
            fervestir et armer. Ami adoubent li chevalier menbré, Il
            ceinst l' espee au senestre costel, A son col pent un fort escu
            listé, En son poing prinst un roit espié quarré. Sainne
            trespasse desoz Paris enz prés. Li rois i va o son riche barné
            Et la roïnne sor un murl sejorné Por la bataille veoir et
            esgarder. Hardré adoubent ses riches parentéz, Il vest l'
            auberc, si a l' iaume fermé, Ceinte a l' espee a son senestre
            léz, Monte an la selle dou destrier sejorné, A son col
            pant son fort escu listé, Et en son poing un roit espié quarré.
            Sainne trespasse desoz Paris enz prés; Li bons chevax ne pot
            outre passer, Ainz trebucha et li glouz est verséz.
            Belissans fu enz an palais listé, Par la fenestre avoit son
            chief bouté, A sa vois haute conmensa a crier: « Par Deu,
            traïtres, avant est li autéz, Encor convient vostre offrande
            porter. » Hardréz l' antent, le sens cuida desver, Puis
            remonta el destrier sejorné, S' en est venus desoz Paris enz
            prés Ou grans iert la bataille. Or sont li conte enz ens
            prés verdoians, D' ambesdouz pars lor fist on rans moult grans.
            Nostre empereres an fait crier son ban, Que il n' i ait
            chevalier ne serjant
          
             Qui die mot sor les membres perdans Tant que li uns en
            sera recreans.  Les destriers hurtent des esperons tranchans,
            Grans cops se donnent sor les escus devant, Les lances brisent,
            li arson vont rompant, Qu' il s' entr' abatent ambedui enz el
            champ. Or sont andui par terre. Or sont li conte andui
            cheü envers, Amis trebuche, li fel Hardréz apréz. Hardréz
            relieve et Amis saut en piés. Hardréz a trait l' espee dont
            brun sont li coutel, Vers Ami cort les grans saus conme cers,
             Si le feri des grans cops en travers.  Seissante mailles
            li rompi dou hauberc, Puis li a dit: « Dant Amile, fox sers,
            Mon encient voz ai feru de préz. Mar i feïstez Belissant le
            cembel Par desoz la chemise. » Li cuens Amis a la chiere
            membree Mautalent ot dou lait cop et dou lerre. Il trait
            l' espee qui fu d' or enheudee Et fiert Hardré sor la cercle
            doree. La destre oreille li a dou chief sevree, Jus a la
            terre li a toute portee, Puis li a dit parole ramponee: «
            Par Deu, Hardré, ceste avéz mal gardee, A bonne piece n' iere
            mais resanee. La fille Charle mar la veïstez nee. Mon cors
            deffanz au tranchant de l' espee Q' ainz une nuit ne fu vers
            moi privee, Par quoi mauvaise deüst iestre clammee La bele
            fille Charle. »
          
             Quant vait Hardréz que l' oreille a perdue, De mautalent
            touz li cors li tressue. Il trait l' espee dou fuerre toute
            nue, Vers Ami cort, putement le salue, Que de l' espee,
            qui fu devant aigue, Le fiert devant dou bout en la veüe.
            Li cuens s' abaisse a cui Dex fist aiue, Par les oreilles est
            l' espee corrue Entre la coiffe et la teste pelue, Que par
            derriere est l' espee corrue. Et dans Hardréz fierement s'
            esvertue, A lui la saiche, mais ne l' a pas eüe. Outre s'
            en passe, n' i fait arresteüe. Grant paor ont tuit cil qui l'
            ont veüe, Qu' il cuident bien qu' an chief li soit ferue.
            A Belissant trestouz li sans remue. « Lasse ! dist elle, mar
            fui onques veüe, Quant por moi est tex bataille randue.
            Miex fust, par Deu, que je fuisse fondue, Arse en un feu ou a
            coutiaus fandue. Hé ! cuens Amiles, Dex voz face hui aiue !
            Vostre proesce qu' est elle devenue ? Tant soloit iestre et
            doutee et cremue. Se tu le vainz, touz jors serai ta drue.
            Onques ne fu a tort si mescreüe.» A icest mot est pasmee cheüe,
            Tant fort se pasme, por morte l' ont tenue. Plorent les gens
            les grans et les menues Tout por la fille Charle. Li cuens
            Amis a la nouvelle oïe  De Belissant qui por li brait et crie.
            De grant pitié li cuers li atanrie,
          
             Il tint l' espee dont li aciers brunnie Et fiert Hardré
            dou pommel léz l' oïe Si ruiste cop, touz li poins li fremie,
            Et que l' espee li est dou poing saillie. A terre chiet et
            Hardréz l' a saisie. Quant il la tint, moult forment s' en
            escrie: « Par Deu, Amiles, n' en porteréz la vie. Mar
            acointastez Belissant vostre amie,  Chier voz vendrai la soie
            druerie. » Il tint l' espee qu' a la terre ot saisie Et
            fiert le conte sor l' iaume de Pavie Si ruiste cop que ne l'
            espargne mie Et que l' espee, qui el hiaume estoit mise, 
            Por le grant cop est dou hiaume saillie. Ainz qu' elle fust a
            la terre abaissie, L' avoit li cuens et prinse et empoingnie.
            Ne fust si liés, qui li donnast Pavie Ne tout Verziaus ne
            trestoute Yvorie. Ou voit Hardré, fierement li escrie: «
            Sire traïtres, se Dex me beneïe ! La vostre espee a la moie est
            changie. Mar l' aportastez en ceste praerie, Mien anciant
            n' en porteréz la vie, Ainz averoiz celle teste tranchie
            Tout por la fille Charle. » Li cuens Amis tint l' espee
            tranchant, Si fiert Hardré sor son elme luisant, Que flors
            et pierres contreval en descent, Fausse la coiffe de l' auberc
            jazerant, Sor le visaige li ruistes cops descent Que le
            destre oil li abatit an champ; Sor la poitrine dou blanc
            hauberc li pant.
          
             Voit le li cuens, si le va ramponant: « Par Deu,
            traïtres, or voz va malement, Que d' unne part voz voi or
            nonvoiant. Voz mar veïstez la bele Belissant, La fille
            Charle le riche roi puissant. Voz en perdréz la teste. »
            Or fu Hardréz durement esmarris Quant un sien oil vit cheoir a
            son pis. Il tint l' espee qui fu au conte Amis, Si fiert
            le conte devant enmi le piz. Par un petit que il ne l' abatit.
            Ne fust l' aubers qui iert fors et treslis, Tout l' eüst mort
            li cuivers maleïs. Or se combatent com mortel annemi, 
            Quant li vespres aproche. Or sont li conte ambedui enz el pré,
            Onques l' uns l' autre ne pot le jor mater. La flors de France
            a Charlon apellé. « Sire, font il, a noz en entendéz, Une
            parole voz volummez conter. Annuit mais faitez ces barons
            desarmer Jusqu' a demain que li jors parra clers; Atout
            lor armes el champ les remetréz. » Et dist li rois: « Si com
            voz conmandéz. » Isnellement les fait Ii rois sevrer Et
            departir et lor armes oster. Ainz nes laissierent en nul leu
            arrester Tant que il vindrent a Paris la cité. Isnellement
            les a on desarméz, Des chiés lor ostent les vers elmes gemméz,
            Puis s' en remontent el palais principel.
          
             A une table sont assis por souper, Moult bel mengier lor
            a on apresté. Li cuens Amis se contient conme ber, Asséz
            menja, que le jor ot juné. Et Hardréz fu, li traïtres, anfléz,
            Il ne menjast por les membres coper. En une chambre s' en est
            li gloz entréz, Un sien filluel a devant lui mandé, Et cil
            i vint quant il l' ot conmandé. Quant il le voit, si l' en a
            apellé: « Filleus, dist il, je voz ai moult amé, Mais d'
            unne chose ai fait grant lascheté, De fillolaige ne voz ai
            point donné. Or le voz voil bel et gent presenter, Mais
            une chose voz di je par verté: Tant com je poi traïr et
            encuser, Si m' ama Charles et si fui ses privéz. Or voz
            pri je que faciéz autretel. Mauvaisement, filleus, m' est
            encontré, Tout le visaige ai je desfiguré. A bonne piece
            n' iere mais resanéz, Mais par l' apostre cui Dex donna bon
            gré, Mors est Amiles, se gel puis encontrer Demain en la
            bataille. » « Je te chastoi, biaus filleus Aulori, Que n'
            aiez cure de Dammeldeu servir, Ne de voir dire, se ne cuides
            mentir. Se vois preudomme, panse de l' escharnir, De ta
            parole, se tu puez, le honnis. Ardéz les villes, les bors et
            les maisnils.  Metéz par terre autex et crucefiz.  Par ce
            seréz honoréz et servis.
          
             -Ne t' esmaier, parrins, dist Auloris. Bien a passé trois
            ans touz acomplis Que de bien faire ne fui volenteïs, Mais
            de mal querre sui touz amanevis. Mors est Amiles, ne voz
            esmaiéz si. Par Deu, bien le me samble. » Li fel Hardréz
            jut la nuit en tristor Jusqu' au matin que clers parut li jors.
            Li cuens Amis se dressa contremont, En son dos vest un hermin
            pelison, Vient au monstier, s' a faite s' orison, Un anel
            d' or i a offert le jor, Puis s' en repaire a son ostel el
            borc. Il vest l' auberc, lace l' elme reont, Ceinte a l'
            espee au senestre giron, Monte en la selle dou destrier
            arragon, A son col pant un escu a lyon, N' ot nulle lance
            que brisies les ont. Sainne trespasse desoz Paris au pont.
            Li rois i va et li autre baron Et la roïnne sor un murl
            arragon. Fransois armerent le traïtor felon De blanc
            hauberc et d' iaume point a flor. Ceinte a l' espee dont a or
            est li pons, Monte en la sele dou bon destrier gascon, A
            son col pant un escu a lyon, Dist tel parole qui le greva le
            jor: «Ier fiz bataille el non dou Criator, Hui la ferai el
            non a cel seignor Qui envers Deu nen ot onques amor. Ahi,
            diables ! com ancui seraz prouz. » S' arme et son cors a
            conmandé a touz.
          
             Sainne trespasse Hardréz li traïtors, Voit le li cuens,
            si l' en prinst grans paors. « Dex, dist il, Peres qui formas
            tout le mont, Meïs saint Pierre el chief de Pré Noiron Et
            convertiz saint Pol son compaingnon Et Daniel garis en la fosse
            au lyon, Si com c' est voirs et noz bien le creons, Me
            doingniéz voz ocirre cel glouton, Qu' encor revoie le mien
            chier compaingnon Qui est a Blaivies en ma meillor maison. »
            Ainsiz le dist que ne l' entendi on, Puis trait l' espee dont a
            or est li pons, Le destrier broche des tranchans esperons,
            Et fiert Hardré un grant cop a bandon Entre l' auberc et l'
            iaume point a fior. A un seul cop li trancha le chief tout,
            Jus a la terre est trebuchiéz li glouz. Li rois le voit et li
            autre baron. « Vassax, dist il, sa venéz jusqu' a nouz, Si
            voz donrai ma fille. » Li cuens Amis fu moult gentiz et ber,
            Onques le roi ne deingna esgarder Ne ses paroles ne volt ainz
            escouter, Ainz vint a Sainne, si est outre passéz, De l'
            autre part est descendus enz prés. Oste sa sele, ses chevax est
            witréz,  Puis l' a remise et si est remontéz, Si s' apuia
            a ses arsons doréz. A sa vois clere se prinst a escrier: «
            Je voz deffi, drois empereres ber. Mal guerredon me voliiéz
            donner Por la mensonge dou traïtor Hardré.
          
             Se Dex me laisse a Blaivies retorner Au compaingnon et je
            le puis trouver, En cest païs noz verréz retorner. Ne voz
            lairons ne chastel ne cité Ne borc ne ville ne nulle fermeté. »
            Quant li baron l' oient ainsiz parler, Li chevalier ont a
            Charlon parlé: « Drois empereres, se l' en laissiéz aler
            Au compaingnon, se il le puet trouver, En ceste terre les
            verroiz retorner. Ne voz lairont donjon ne fermeté Ne borc
            ne ville ne chastel ne cité. Se il voz plaist, faitez le
            retorner Et vostre fille Belissant li donnéz Et tant dou
            vostre qu' il voz en saiche gréz. Mal guerredon li voliiéz
            donner Por les mensonges au traïtor Hardré, Dont l' arme
            soit maudite. » Quant li rois oit et les fais et les dis
            Que li baron li disoient ainsiz, Isnellement au bon cheval s'
            est prins, Fiert soi en l' eve que guéz ne fons n' i quist,
            Apréz le conte s' en vient touz ademis. Li gentiz cuens l'
            atent enz el chemin; Voit le li rois, par la resne le prinst.
            « Vassal, dist il, ne voz mouvroiz de ci, Ainz en venréz avec
            moi a Paris. Ber, pran ma fille par la toie merci, Frere
            seroiz, voz et Bueves mes fiz. -Non ferai certez, ce li respont
            Amis, Car dans Hardréz fu bien de cest païs,  Asséz i a et
            parens et couzins,
          
             En traïson m' avroient tost ocis. » Et dist li rois: « En
            pardon l' avéz dit.  Contre un des siens en i a des miens mil.
            Ancui verréz com li cors iert honnis Et traïnéz, ne voz en
            quier mentir. » Il s' en repairent a la cort a Paris Et
            descendirent au perron soz le pin, Puis en montarent el palais
            mauberin. Isnellement desarmerent Ami, Dou chief li ostent
            le vert elme burni, Se li desceingnent le brant d' acier forbi,
            Dou dos li traient le bon hauberc treslis, Saingles remest en
            bliaut de samis. Grant joie mainnent an palais mauberin
            Trestuit ensamble li chevalier gentil. Dex, com mainnent grant
            joie ! Li rois apelle Ravinnel de Mont Nuble Un escuier de
            moult male nature. Pire iert des autres, onques n' i ot mesure.
            « Va, si me quier tes compaingnons et huche, N' en laissier nul
            en chemin ne en rue. La char Hardré voz convient a destruire,
             Traïnéz soit par champ et par couture Tant qu' il n' ait
            mais robe ne vesteüre. Desor un pel soit sa teste ferue,
            Tant l' i laissiéz qu' escouffle la menjussent. Belissant bele,
            Dex voz a fait aiue,  Servéz Amile com sa fame et sa drue.
            Riviers li doins, s' il devant moi voz jure, Ma grant cité
            desor l' eve de Dunne Dont dis mille home me servent a droiture
            Quant moi vient a besoingne. » 
          
             Li cuens entent et le dit et le don. « Dex, dist il,
            Peres, par ton saintisme non, Saint Pierre mis el chief de Pré
            Noiron, Jonas sauvas el ventre dou poisson, Et Daniel en
            la fosse au lyon, Sainte Susane garis dou faus tesmoing;
            Si com c' est voirs et noz bien le creons, Conseilliéz moi,
            Peres de tout le mont. Ja prins je fame au los de mes barons
            Que n' a si bele chevaliers en cest mont. Se je preing autre,
            Dex, de moi qu' iert il dont? Or jurrerai en non mon
            compaingnon, La penitance en ferai jusqu' an som, Ja nel
            savra ma fame.» Nostre empereres fu moult fiers et nobiles,
             Isnellement fait venir les reliques, Sor une table la
            chasce saint Denise, Des Innocens i ot bien jusqu' a quinze.
            Ou voit le conte, se li conmence a dire: « Sire vassax, venéz
            jurer ma fille. » Et dist li cuens: « Volentiers, biaus douz
            sire, Mais je serai venus de Blaivies primes, Dou
            compaingnon cui j' ai ma foi plevie, Par tel couvent que voz m'
            orroiz ja dire, Que revenrai dedenz jor quarantisme. Lors
            ferai ce qu' il voz plaira, biax sire.» Et dist li rois: «
            Ainsiz ne di je mie. Laissiéz Ami, vos n' iréz ores mie,
            Qu' il est preudom et chevaliers nobile, Si sera bien de voz la
            compaingnie. » Et dist li cuens: « Dont jurrai je folie.
            Puis quel voléz, or jurrai vostre fille.
          
             Si m' aït Dex et ces saintes reliques Qui sor cel paile
            sont couchies et mises, D' ui en un mois, se Dex me donne vie,
            A son conmant iert espoussee et prinse.» Et dist li rois: « Ce
            ne voz di je mie, Ainz la panréz, frans chevaliers nobile.»
            Envis le fait, mais ne l' ose desdire. Belissans l' oit, la
            cortoise meschinne, Entres ses dens enconmensa a dire: «
            Dex t' en prest le barnaige ! » Savéz, seignor, quex chose est
            de couvent ? Des que li hom prent fame loiaument, Moult
            fait que fox quant il sa foi li ment. Li cuens Amis ot fait son
            sairement, De vers le ciel vint uns angres volant, Desor
            l' espaule Ami de maintenant S' assist li angres, sachiéz
            certainnement, Onques nel virent ne li rois ne sa gent.
            Enz en l' oreille li conseilla forment: « Di va, Ami, com te
            voi nonsaichant ! Tu preïz fame au los de tes parans Que
            n' a plus bele chevaliers ne serjans. Hui jures autre, Deu en
            poise forment. Moult grans martyres de ta char t' en atent:
            Tu seras ladres et meziaus ausiment, Ne te parront oil ne
            bouche ne dent, Ja n' i avraz aïde d' ami ne de parent
            Fors d' Yzoré et d' Amile le gent. -Je n' en puis mais, bonne
            chose, va t' en. La moie char, quant tu weuls, si la prent
            Et si en fai del tout a ton conmant.  Belissant bele, juréz, je
            vous atanz.
          
             -Sire, dist elle, orendroit maintenant Tout a vostre
            devise. » La fille Charle s' estut a genoillons: «
            Seignor, dist elle, franc chevalier baron Car deviséz por moi
            ceste raison. -Volentiers, damme, uns chevaliers respont.
            Voz jurreréz orendroit a bandon Que voz panréz Amile le baron
            Au loëment d' Ami son compaingnon, Ne antr' euls douz ne
            meteréz tanson. -Sire, dist elle, volentiers le jurronz:
            Si m' aït Dex et li saint qui ci sont, Que je panrai Amile le
            baron Au loëment d' Ami son compaingnon, Ne entr' euls
            douz ne mouvrai ja tanson.» Li cuens Amis fu chevaliers
            preudom, Il en apelle la maisnie Charlon: « Seignor, dist
            il, adoubéz voz, baron, Que l' empereres m' a prestéz
            compaingnons Por aler jusqu' a Blaivies. » Nostre
            empereres si fist moult a loer. Ou voit le conte, prinst l' en
            a apeller: «Vassax, dist il, de folie parléz. Ne voz
            mouvréz huimais de la cité Jusqu' a demain, que il iert ajorné;
            Chargerai voz cent chevaliers arméz, Seür porroiz par le païs
            aler, Poi douteroiz la maisnie Hardré. » Et dist li cuens:
            « Si com voz conmandéz. » La nuit i jurent desci a l' ajorner.
            Li cuens Amis s' est par matin levéz,
          
             Il en apelle ses chevaliers menbréz: « Seignor, dist il,
            aléz voz adouber. » Et cil respondent: « Si com voz conmandéz.
            » Les seles mistrent es destriers sejornéz, Bueves li
            anfes les convoia asséz Une grant lieue, puis s' en est
            retornéz. Va s' en Amis li gentiz et li bers, Si en mainne
            la damme. « En non Deu, sire, ce dist Garniers li saiges,
            Quant noz venrons a la cité de Blaivies,  Feréz vos noces
            riches et honorables, Et enapréz, quant elles seront faitez,
            Droit vers Riviers en iroiz le rivaige, Si saisiréz vos honors
            et vos marches Que l' an voz a donnees. » Li cuens Amis
            entra en son chemin,  Celui qui va de Blaivies a Paris,
            Passa Torainne et Poitiers autressi, A Saint Jehan sont venu d'
            Angeli, La nuit i jurent li chevalier gentil  Desci au jor
            que il fu esclarci. De lor jornees ne sai compe tenir. Un
            mardi vindrent a Blaivies la fort cit, Virent les nés de vers
            Bordiax venir, Les voiles droitez ou li mast sont assiz. 
            « Dex, dist li cuens, qui onques ne mentis Com ceste ville siet
            en riche chemin ! Bien ait de Deu li rois de Saint Denis
            Qui me donna Lubias au cler vis. » A pié descent dou bon
            destrier de pris Ses homes en apelle. 
          
            «Seignor baron, ce dist Amis li ber, Noz n' enterrons huimais
            en la cité Jusqu' a demain que li jors parra clers, Que a
            grant joie i voldrommez entrer. » Ici lairons dou conte Ami
            ester. A pié descendent des destriers sejornéz, Iluec
            tendirent et pavillons et trés; La nuit i jurent desci a l'
            ajorner. D' euls voz lairai ici endroit ester, Au conte
            Amile voldrommez retorner. Son compaingnon a prins a regreter:
            « Sire compains, ou iestez voz aléz ? Ier fu li jors que m'
            eüstez nommé Que voz deüstez venir et retorner. Or sai je
            bien qu' a fin iestez aléz, Ocis voz a li traïtres Hardréz. »
            Puis resgarda tout contreval les prés, Si vit les loges, les
            pavillons, les trés: « Hé las !, dist il, or ai je trop regné !
            Ce est li rois qui me vient afoler, Que Lubias est parente
            Hardré. Mais tant est bonne ceste bele citéz Et enforcie
            de legiers bachelers, Mien anciant, ne l' i lairont entrer.
            Se Dex m' aït, mauvaistié ai pansé. Or nel lairoie por les
            membres coper, Se Dex m' aït, que n' aille a euls parler,
            Veoir qu' il sont et de quel terre né. Miex ainz morir que gel
            lais poraler, Quant mes compains en est a mort livréz. Las
            ! n' en verrai mais mie. »
          
             Li cuens Amiles fu moult gentiz et fiers, Il vest l'
            auberc, si a l' iaume lacié,  Ceinte a l' espee, si monta el
            destrier,  A son col pent un escu de quartier, Et en son
            poing un roit tranchant espié. Onques nel dist serjant ne
            escuier, Nes Lubias nel volt il pas nuncier. Parmi la
            porte s' en ist touz eslaissiéz. Li cuens Amis enmi le pré se
            siet, La fille Charle le tenoit embracié, Il ne la volt
            acoler ne baisier. Le compaingnon avoit il forment chier,
            Bien le connut sor l' aufferrant corsier. « Vassax, dist il,
            moult par iestez or fiers. Voléz noz voz la ville chalongier ?
            » Li cuens l' entent, si le connut moult bien, Celle part
            vint corrant touz eslaissiéz, A pié descent de l' aufferrant
            corsier, Trenche les las de son elme vergier, Le blanc
            hauberc lait couler a ses piés. Il s' entrecorrent acoler et
            baisier, De lor nouvelles se voldront acointier, Que beles
            sont a dire. Or sont li conte andui el pré assiz. Qui les
            veïst baisier et conjoïr, Dex ne fist home cui pitié n' en
            preïst. « En non Deu, sire, ce dist li cuens Amis, Je voz
            ai mort Hardré vostre anemi Si voz amaing Belissant au cler
            vis. Voz la panréz, que li rois le m' a dit.» Amiles l'
            oit, moult joians en devint, Lors s' entrecorrent baisier et
            conjoïr.
          
             « En non Deu, sire, li cuens Amiles dist, Le mien couvine
            voz ravrai je tost dit. Léz ta moillier me couchai je dormir.
            Il n' a si bele en seissante païs, Moult m' esmerveil com en
            poéz souffrir. » Amis l' entent, s' en a gieté un ris,
            Lors se recorrent baisier et conjoïr. La fille Charle en giete
            un grant souzpir: « Seignor, dist elle, por les sains que Dex
            fist, Si voz sambléz d' aler et de venir Et de la bouche
            et des iex et dou vis Que je ne sai li quex est mes maris. »
            Amis l' entent, s' en a gieté un ris, Enz an l' oreille a
            conseillier li prinst: «En non Deu, damme, mes compains qui ci
            vint, Se Dex m' aït, cist iert vostre maris. Ne voz ai pas
            erré com annemis. -En non Deu, sire, mais com charnex amis,
             Par voz sui honoree. » La nuit le laissent desci a l'
            aube clere, Que Belissant ont au monstier menee. Li cuens
            Amiles l' a iluec espousee. El palais montent sans nulle
            demoree, Grans noces firent li fil des franches meres, Com
            li cuens prinst la damme. La nuit laissierent, desci a l' aube
            i furent, Qu' il destendirent les trés et les aucubes Et
            rechargierent les sommiers et les murles, L' or et l' argent,
            les riches vesteüres, Parmi la porte entrerent a droiture.
            Et Lubias est encontre venue.
          
             Ou voit Ami, si l' a amenteüe: « Qui sont ces gens qui
            viennent par ces rues ?» Dist li cuens: « Damme, ne soiéz
            esperdue, C' est la gens Charle a la barbe chenue, Ces
            ameroiz, se de moi avéz cure.  -Volentiers, sire, mais que
            seüre fuisse Qu' en vostre lit anquenuit me geüsse, Que n'
            i fust mise la vostre espee nue. » Dist li cuens: « Damme, bien
            seroit mais mesure; Mais les dolors ai je moult grans eües,
             Parmi le cors me sont outre corrues. La merci Deu, or me
            perdent et fuient. » Ez Belissant qui descent de la murle,
            Et Lubias est encontre venue. Cortoisement l' unne l' autre
            salue,  Lor amistiéz fu moult tost desrompue, Ainz qu' il
            fust vespres ne la nuis fust venue. Sus an palais montarent a
            droiture, Assez i ot des poons et des grues,  Cil jougleor
            violent et taburnent,  Onques tex joie ne fu ainz mais veüe
             Com de la fille Charle. Li cuens Amis s' en est aléz
            couchier, Dejouste lui Lubias sa moillier. Quant gabé ont
            asséz et delitié  Et tout ont fait quantque an lit afiert,
            La male damme l' en prinst a arraisnier: « Sire, dist elle,
            moult me puis merveillier De dant Amile vostre compaingnon
            chier, Qu' envers Hardré se combatit l' autrier.  Uns
            siens serjans me jehi le pechié, Qu' en la bataille ot un
            aubalestrier,
          
             Hardré feri d' unne saiete el chief, Mort l' abatit dou
            bon corrant destrier. Li cuens Amiles vint la touz eslaissiéz,
             Si traist l' espee et li copa le chief, Contre la terre
            le sot il bien couchier. Mais par l' apostre c' on a Romme
            requiert, Se je vif tant que veingne a l' esclairier, Il
            n' en menra ne murlet ne sommier, Ainz le ferai en ma chartre
            lancier, Damme sui de la ville. » Li cuens Amis fu moult
            gentiz et ber, Il ne volt mie souffrir ne endurer Dou
            compaingnon c' on en deïst vilté.  Au matinnet, quant il fu
            ajorné, S' en est venus chiés Gautier a l' ostel, Son
            compaingnon en prinst a apeller: « Sire, dist il, des or mais
            voz levéz, Faitez vos homes garnir et conraer.  Droit vers
            Riviers, s' il voz plaist, en iréz. Et saisiroiz toutes vos
            fremetéz. » Et cil respont: « Si com voz conmandéz. »
            Isnellement s' est vestus et levéz Et fist ses homes garnir et
            conraer. Parmi la porte issi de la cité, Va s' en Amiles,
            li gentiz et li ber. Ses chiers compains le convoia asséz
            Douz moult grans lieues, puis s' en est retornéz, Mais ainz se
            sont baisié et acolé, Plorant se departirent. Va s' en
            Amiles, li prouz et li chatainnes, O lui en mainne la fille
            Charlemainne.
          
             Passent les terres et les citéz estraingnes, Vinrent a
            Dunne, une eve desrubaine, Enz grans dromons et ens barges s'
            en entrent, Naigent et syglent li chevalier ensamble,
            Devant la porte arriverent il sempres. Cil de la ville moult
            grant joie en demainnent. Ez Amile en sa ville. Or fu
            Amiles a Riviers la cité. Cil de la ville li ont fait feauté,
            Que bien connurent Belissant au vis cler Et les barons qui au
            roi ont esté. Ici lairons dou conte Amile ester, Au conte
            Ami devommez retorner, Le vaillant conte de Blaivies la cité.
            Li dis a l' angle li est bien averéz: Moult li abaisse et
            angoisse li nés Et li retranche durement li parlers,  Mais
            a grant piece n' en fu li cuens retéz, Quant Lubias le coilli
            en tel héz, La male damme, cui Dex puist mal donner,  Que
            nel deingna veoir ne esgarder Ne de son cors servir ne honorer,
            Car de Deu nen ot cure. Un diemenge que il fu anuitié Li
            cuens Amis se fu aléz couchier. Il en apelle Lubias sa
            moillier: « Venéz jesir, damme, ne m' esveilliéz.  -Sire,
            dist elle, je irai volentiers.» Toute vestue léz le conte s'
            assiet, De ses losenges le prinst a arraisnier: « Sire,
            dist elle, moult me puis merveillier.
          
             Voz me preïstez set ans ot avant ier. Dont estiiéz sains
            et saus et haitiéz, Or voz voi si dou tout affoibloier, Ne
            poéz mais aler ne chevauchier. Proier voz voil, sire, que me
            laissiéz Devant l' evesque, moult bien voz feriiéz. »  Li
            cuens l' entent, le sens cuida changier. « Dame, dist il, bien
            m' avéz agaitié Et sormonté et del tout abaissié. La loi
            avéz a l' oisel dou rammier: Li fox l' agaite qui desoz l'
            aubre siet, Quel cuide panre sain et sauf et entier; Miex
            li venist qu' il le ferist el chief, Si le plumast et eüst au
            mengier. Icelle loi avéz voz, par mon chief. Je voz cuidai
            servir et essaucier Conme la dame cui j' avoie a moillier.
            Or voz voi si del tout sauvaige et grief, A Deu m' en claim, le
            Glorioz dou ciel Qu' il m' en face venjance. » Or reparole
            Lubias a Ami: « Sire, dist elle, moult l' avéz en gros prins.
            Cuidiéz voz dont par mautalent jesir Ne envers Deu mener guerre
            n' estrif ? Tant com il weult est li hom sainteïs, Et
            quant il weult, venus est tost a fin.  Ja ne verroiz passer
            mars ne avril Que tuit diront li grant et li petit, De
            grant malaige iestez plains et ensprins. Meziaus seroiz, ma foi
            voz en plevis, N' avroiz secors de parenz ne d' amis, Fors
            dou païs voz convenra fuïr. »
          
             Toute vestue fors dou lit resaillit. Dex, com iert
            irascue ! Icelle nuit le laissa Lubias Jusqu' au demain
            que li jors esclaira.  Douz chevaliers de sa cort apella, 
            Et cil l' en mainnent souavet et le pas. Devant l' evesque s'
            en ala Lubias, Ami encuse et trebuche et abat. Se le
            servist et joïst et amast, La sainte gloire en eüst en sa part.
            Maris et fame ce est toute une chars Ne faillir ne se doivent.
            Dist Lubias: « Sire evesques gentiz, Touz est malades et
            delgiéz mes maris. Or en panséz, sire evesques benis, Dou
            dessevrer entre moi et Ami. Je voz donrai mon murlet arrabi
            Et trente livres de deniers parisis. -Dex, dist l' evesques,
            qui onques ne mentis,  Biaus tres douz Dex, merveilles puis
            oïr! Se touz li mondes le pensast et jehist, Sel deüssiéz
            et celer et couvrir Conme la dame qui l' avoit a mari. Si
            m' aït Dex, li Rois de paradis, Nel voil par moi destruire. »
            Lubias fu de fol contenement Quant a l' evesque de la ville se
            prent: « Moie est la ville et l' annors qu' i apent, Ceste
            terre est a mon conmandement.  N' i a evesque, ne face mon
            talent,
          
             Nus hom n' i a par maistrie noient. Laissiéz la croce,
            que je la voz deffenz. -Non ferai, damme, par le mien encient.
            S' envers Ami avéz nul mautalent, Guerpiz son lit, nel laissiéz
            por noient. Ne li tenéz ne foi ne sairement, Car ja l'
            avéz mentie. » Lubias est a l' evesque meslee, Et clers et
            lai de la ville le sevent. Tex ne s' en est encor garde donnee
            Qui l' esgarda com il vait par l' estree. Dist l' uns a l'
            autre coiement a celee: « De mon seignor or esgardéz, compere,
            Gros a le nés, se li enfle la levre Et com l' a ores contremont
            rebiffee. Droit a ma damme, que mal est mariee. » Et
            Lubias si s' est tant poralee, As riches homes a donnees
            soudees Et as borjois piauls de martre affumblees, Icelle
            gens s' est el monstier entree Et tuit ensamble a l' evesque
            crierent: « Por qu' avéz voz nostre damme avillee, Qu' a
            un mezel l' avéz faite privee ?  -Dex, dist l' evesques, quelle
            l' avéz trouvee ! Autre seignor voléz qui voz agree. Au
            matinnet soit ma damme aprestee, A trois evesques soit la chose
            mandee, Ci convient iestre a la prime sonnee. Au conte Ami
            soit la raisons monstree Et la parole en la sale pavee. Se
            Dex m' aït, li Glorioz, li Peres, Nel voil par moi destruire. »
          
             Au matinnet quant clere parut l' aube, Grans fu la cors
            des evesques touz quatre.  Au conte Ami monterent en la sale.
            Quant il le voient, gentement l' en arraisnent: « Gentiz hom
            sire, com voz iestez malade ! Trestouz li cors et li membre voz
            ardent. Dex conmanda por voir que fuissiéz ladres.  Quant
            voz morréz, que vostre arme soit salve ! -Dex, dist li cuens,
            gel preing en bonne grace,  Mais car proiéz Lubias la
            gaillarde, Por amor Deu, le Pere esperitable, De son avoir
            un hospital me face Fors de la ville a la porte de Blaivies,
            Et si m' otroit le relief de sa table, Que je n' i muire a
            dolor et a glaive. Moult fera grant aumosne. » Li haut
            demainne et li prince meillor  Lubias proient tuit ensamble le
            jor Que la vitaille li otroit par amors. Elle si fist
            maintenant oiant toz. Dex la honnisse, li Peres gloriouz,
            Que le couvent li failli elle tout. Dammeldex la maudie !
            Li cuens Amis fu au dois apuiéz, Environ lui maint baron
            chevalier. « Seignor, dist il, faitez pais, si m' oiéz. En
            ceste ville qui moult fait a prisier,  Je i ving certez bien a
            set ans entiers, Tost m' a cist maus encombré par pechié.
            Li roi meïsmez qui France a a baillier M' i ot donné Lubias a
            moillier,
          
             Ceste meschinne au gent cors afaitié. Elle est moult
            jone, voldra soi envoisier. S' elle mesprent, por Deu la
            chastoiéz. Un fil en ai, celui tenéz voz chier, Ce est
            Girars li dammoisiaus legiers; Par lui tenréz voz terres et vos
            fiés. Et s' il i a serjans ne chevaliers Ne un ne autre ne
            prevost ne doien  Qui envers moi ait fraite s' amistié Ne
            sairement descorpé par pechié, Si com on fait son seignor
            droiturier, De par Jhesu li pardoins le pechié; Tel face a
            moi, que je mieus ne voz quier. » A ce que dist li vaillans
            chevaliers S' estoit pasmee sa tres fausse moilliers.
            Quant se relieve, si conmence a huchier: « Gentiz hom sire,
            tant dolans noz laissiéz !» A ces paroles dient li chevalier:
            « Hé ! vaillans cuens, com tu noz lais iriéz Et corresouz,
            tristes et gramoiéz ! » A tant s' en pasment plusor por s'
            amistié. Lubias prinst un ostel qui fu viéz Par defors
            Blaivies, la le fist redrescier, Le conte Ami i voldra
            harbergier. Procession i fait grant li clergiers, Puis s'
            en retornent en la cité arriers. Dex com grant duel demainnent
            ! Or fu Amis touz seuls en l' abitacle, Touz corresouz et
            dolans et malades, Nus hom qui soit por voir ne l' i regarde.
            Girars ses fiz s' en donne souvent garde, N' ot que set ans,
            moult ot petit d' eaige,
          
             Et nonporquant s' ot il tant de coraige Qu' il prent le
            pain quant il puet sor la table, Porte son pere la fors en l'
            abitacle. Voit le sa mere, si le chose et menace,  Qu'
            encontre terre et a poins et a paumes Le batra tant que i
            parront les traces. « Fiz a mezel, a delgiet et a ladre !
            Ja n' iert uns jors que por lui ne voz bate. Ja ne verréz un
            mois apréz la Pasque Que sor le col te metrai tel parrastre,
            S' il ne te tue, il fera trop que lasches, Por l' ammor de ton
            pere. » L' anfes Girars parmi la sale fuit, Sor une table
            an monta en piés sus: « Or m' escoutéz, li viel et li chenu !
            Moult a ma mere le mien pere souduit, Que ses malaiges ne fust
            awan seüz, Se Dex m' aït, se sa laingue ne fust. Fil a
            putain, fel traïtre, parjur, Qui consentistez qu' elle m' ait
            si batu. » Devant lui garde, si a choisi un fust, A son
            pooir le leva amont suz, Parmi les chiés en a quatre feruz.
            En fuies tornent li viel et li chenu,  Dist l' uns a l' autre:
            « Cist s' est aperceüz. Dex le garisse, li Peres de lassuz !
            Par lui ravronz nos terres. » L' anfes Girars avale les degréz,
            En la cuisine en est moult tost aléz, Un poon treuve rosti et
            empevré. Ou voit le queu, si l' en a apellé:
          
             «Fiz a putain, fel lechierres prouvéz ! Tost avéz or le
            mien pere oublié. Il ne menja des lundi au disner Et
            juesdis est, trop li est demoré. Aléz i tost, cest poon li
            portéz.» Et cil respont: « De folie parléz, Que vostre
            mere m' avroit sempres tué.» Girars l' entent, le sens cuide
            desver, Devant lui garde, si a un pel trouvé, Fiert le
            glouton la ou fu anclinéz, Merveilloz cop li a tantost donné
            Tout droitement entre front et le nés, Que la cervelle fist el
            foier voler. Puis li a dit: « Lechierres, ci estéz !
            Sifait mestier voz voil je bien monstrer. » Li dui le voient,
            s' en sont espoanté. Girart apellent: « Frans dammoisiax
            membréz, Noz i ironz, se voz le conmandéz. » Et dist
            Girars: « Or avéz bien parlé.» En la cuisine s' en sont tuit
            troi entré, De la vitaille sont chargié et trorsé. A l'
            ospital vont Ami resgarder, L' eve li donnent et si l' ont fait
            laver, Girars li taille, li dammoisiax membréz. «Mengiéz,
            biax pere, moult voz ai demoré, Se Dex m' aït qui en crois fu
            penéz, Je ne poi ainz venir ne retorner. » Girars li
            conte, li dammoisiaus senéz, Conment sa mere l' a el palais
            mené. Li cuens l' entent, si conmence a plorer. Girars li
            baise et la bouche et le nés. « Fiz, dist li cuens, ensus de
            moi estéz, Que cist malaiges dont je sui encombréz
          
             Est si del monde et dou siecle en viltéz, Nus ne m'
            encontre qui de mere soit nés Ne s' en destort, qu' il ne m'
            ose alener. » Et dist li anfes: « De folie parléz. La
            vostre chars ne m' iert ja en vilté, Ansoiz m' est douce et
            moult bonne et soéz, Et par l' apostre cui Dex donna bon gré,
            Se voz en voi ne fuïr ne aler, G' irai o voz, se je m' en puis
            torner; Plus loial home de moi n' i trouveréz. De la
            vitaille, dou pain querrai por Dé, Volentiers le feroie. »
            « Fiz, g' en irai, mais or ne sai quant c' iert. Voz remanréz,
            si seréz chevaliers, Si garderéz voz honors et vos fiéz. »
            Va s' en Girars, quant ses pere ot mengié. La male mere le
            menace et sel fiert Encontre terre et as poinz et as piés.
            Elle en apelle douz barons chevaliers, Par droite force le fait
            panre et liier, Desoz la tor l' ont mis en un celier. Or
            croist au conte et painne et encombrier De faim morir, qu' il
            ne avra que mengier, Se Dammeldex n' en panse. Un
            diemenche que il fu esclairié, Lubias s' a et vestu et chaucié.
            Elle en apelle douz de ses chevaliers, Messe et matinnes va oïr
            au monstier, Par defors Blaivies au monstier Saint Michiel.
            Devant li vait uns jouglers de Poitiers  Qui li vielle d'
            ammors et d' ammistié.
          
             S' el le creüst, moult feïst a prisier. Li cuens malades
            les a oï noisier, A son pooir s' est vestus et chauciéz,
            Enmi la voie a l' encontre lor vient. Ne puet ester, a la terre
            s' assiet. Quant il les vit envers lui aprochier, A un
            baston s' est li cuens apuiéz, A son pooir conmensa a huchier:
            « Lubias damme, faitez pais, si m' oiéz. Quant fors de Blaivies
            me feïstez gietier, Se Dex m' aït, en couvent m' aviiéz,
            De la vitaille avroie volentiers. Or muert de faim vostre las
            prouvendiers, Or ai disetez, se Dex me puist aidier. Avrai
            je, damme, anquenuit dou relief Qui chiet a terre desoz entre
            vos piés ? Ja le menjuent brachet et leverier, Miex voz
            venist que le m' envoïssiéz, Que voz folie ne mal en feïssiéz.
            » La fausse l' oit, maintenant respondié: « Sire malades,
            trop poéz anuier. Tost avéz ores aprins a porchacier.
            Quant je voz fiz fors de Blaivies gietier, Disoient moi serjant
            et chevalier Que morriéz tost, gaires ne viveriéz; Or voz
            voi si sain et sauf et haitié. Ja Deu ne place. qui tout a a
            jugier Que vouz soiéz passéz un mois entier ! Trop en sui
            annuiie. » Elle en apelle chevaliers et borjois: «Baron,
            dist elle, por Deu conseilliéz moi. Icist malades m' ocirra, se
            lui loist.
          
             Il voldroit or, par la foi que voz doi, Que touz li mons
            fust meziaus avec soi. » Uns chevaliers la traist a un consoil,
            . Dex le maudie, qui haut siet et loing voit,  « Damme,
            dist il, entendéz sa a moi.  Je voz dirai, s' il voz plaist,
            bon consoil: Faitez crier le ban que nus ne soit, Ne uns
            ne autres, chevaliers ne borjois, Qui voist Ami resgarder mais
            des mois Ne qui li doinst de quoi il vive un soir. Touz i
            morra, par la foi que voz doi. » Et dist la fausse: « Ci a
            moult bon consoil. »  Elle en apelle Bricaudel d' Orlenois:
            « Va, si me crie mon ban, que nus ne soit, Que il n' i ait
            chevalier ne borjois, Qui voist Ami resgarder mais des mois
            Ne qui li doinst de quoi il vive un soir. »  Or i morra et de
            faim et de soif Li cuens de franche orine. Ez Bricaudel
            par la ville criant, A sa vois clere s' escria fierement:
            « De par ma damme voz criomez un ban:  Que il n' i ait escuier
            ne serjant Ne chevalier, home nul ne anfant, Qui voist Ami
            resgarder mais awan Ne qui li doinst un denier vaillissant. »
            Or i morra, par le mien enciant,  Se Dammeldex n' en panse.
            En l' ospital fu seus reméz Amis Et nus n' i ose ne aler ne
            venir, Car Lubias i avoit le ban mis,
          
             La male damme cui Dex puist maleïr,  Ne mais dui serf que
            li cuens ot norris Et achatéz a deniers, ce m' est vis. A
            Lubias en ont le consoil prins: « Lubias damme, par les sains
            que Dex fist, Or est pechiéz, se Dammeldex m' aït, Cel
            gentil home laissiéz de faim morir. Car noz donnéz congié de
            lui servir. Noz l' en menrons en estranges païs, La li
            querronz et dou pain et dou vin  Et de la char, por Deu qui ne
            menti. » Et dist la fausse: « Et je le voz otri. Se voz le
            faitez ainsiz com l' avéz dit, Que le gietéz dou regne et dou
            païs Que nel veïsse ne aler ne venir, Je voz donroie mon
            murlet arrabi Et trente livres de deniers parisis. » Et
            cil li ont fiancié et plevi. Elle lor donne les deniers sans
            mentir Et si lor donne son murlet arrabi, Et cil en font
            grant joie. Garins et Haymmes furent prou et nobile, Au
            main se lievent endroit ore de prime, Si sont venu jusqu' a l'
            ostelerie. Voient Ami, moult belement li dient: « Car voz
            levéz huimais, biaus tres doz sire. Ja dist ma damme, qui ja fu
            vostre amie, Que ne seroiz mais plus en ceste ville. Noz
            voz menrons desci jusqu' a Saint Gile, La voz querrons dou pain
            por Deu meïsme, Por cel Seignor qui fu nés de la Virge.
            Volentiers le ferommez. »
          
             Garins et Haymmes furent preu et cortois, Vestir le
            firent et chaucier a esploit. Parmi la ville le firent a
            savoir, Grant duel demainnent chevalier et borjois, Plus
            de quarante s' en pasment demanois. El palais monte cuens Amis
            li cortois, Isnellement s' est apuiéz au dois: « Lubias
            damme, entendéz envers moi. Mon fil Girart me monstréz une
            fois, Car en ma vie ne le quier plus veoir. » Et dist la
            fausse: « Moult avéz fol consoil. Quant voz me ditez nulle
            riens qui me poist Trop en sui anuiie. » « Lubias damme,
            por les sains que fist Dés, Mon fil Girart une fois me
            monstréz, Car en ma vie nel quier plus esgarder. » Et dist
            la fausse: « Moult avéz fol panser. Par cel apostre cui Dex
            donna bon gré, Se ne me faitez mon palais delivrer,
            Vilainnement voz ferai fors bouter. » Li cuens l' entent, si
            conmence a plorer: « Hé Dex ! dist il, quel part porrai aler ?
            Celle me faut qui me deüst amer. » Il s' en avale les mauberins
            degréz  Et sil li ont le murlet apresté. Li cuens i monte
            et cil l' i ont aidé.  Toutes les gens de Blaivies i sont alé.
            Ja li eüssent bele chose donné D' or et d' argent tout le
            murlet trorsé,  Quant Lubias i fist son ban crier, La male
            damme cui Dex puist mal donner. Parmi la porte issent de la
            cité.
          
             Li serf l' en mainnent, si l' en ont apellé: « Gentiz hom
            sire, quel part porrons torner ? -Baron, dist il, a Rome m' en
            menréz A mon parrin qui a non Yzoréz. Ne me faudra tant
            com puisse durer. » Li serf l' entendent, grant joie en ont
            mené. Le droit chemin ont il bien demandé, Toute jor vont
            tant qu' il fu avespré. Droit a Montramble sont la nuit ostelé.
            Dammeldex les conduie ! Li cuens Amis s' en entra en sa voie,
            Celle de Rome que on tient la plus droite.  Haut sont li pui et
            les montaingnes roides, Li val sont grief qui forment les
            guerroient. Morir i cuident, moult sont en grant desroie.
            A Mongieu vinrent tantost com il le voient, Trois jors i
            furent, belement s' i conroient,  Et au quart montent, si
            acoillent lor voie, Or sont en Lombardie. Garins et
            Haymmes furent prou et sené. Lor seignor mainnent par la resne
            souef. Par Monbardon s' en sont outre passé. Ne m' en
            chaut mais des jornees conter, Tant ont tuit troi esploitié et
            esré, De Rome virent les murs et les piliers. Droit a
            Monjoie descent Amis li ber, Haymmon envoie a son parrin
            parler, Et cil i vait quant il l' ot conmandé. Il le
            trouva sa defors au degré, Il le salue com ja oïr porréz:
            «Dex voz sault, sire, qui en crois fu penéz
          
             Et de la Virge en Bethleant fu nés. Uns cuens malades m'
            envoie a voz parler, Amis a non qui fu de Clermont nés.
            Por Deu voz mande que voz le retenéz, Mantel ou cote ou chape
            li donnéz, Ne le laissiéz cest yver esjaler. -Dex, dist li
            papes, qui de mere fus nés, Biax douz Jhesus, voz soiéz aouréz
            ! C' est uns des homes de la crestienté, Se Dex m' aït,
            que je doi miex amer. » Il prennent chasces et crois et
            encensers,  Haymmes les mainne jusqu' a Ami le ber, A
            moult grant joie l' ont mis en la cité. Or fu Amis a Rome.
            Or fu Amis a la cort son parrain, Ne li faut chose au soir qu'
            il n' ait au main,  Mais que santéz dont il est desirrans;
            Celle li vait chascun jor approchant. Si serf le servent qui
            sont preu et vaillant Trois ans touz plains, moult firent mal
            gaaing. Mors est li papes qu' ot le cuer fin et sain,  Uns
            chiers tans vint qui empira Romains, Trestuit s' en fuient
            chevalier et serjant. Amis n' ot de quoi vivre. . Li
            gentiz cuens ses douz sers en apelle: « Seignor, dist il, que
            porra de noz iestre ?  Mors est li apostoiles, fait i avonz
            grant perde. Car me menéz a Clermont en Auvergne. Je ai
            douz freres chevaliers de mon iestre Et douz serors i laissai
            dammoiselles,
          
             Ne me faudront por a perdre les testes. » Le serf l'
            entendent, si vont maitre lor selles Et lor seignor dant Ami il
            monterent, Passent les villes et les bors et les terres,
            Jusqu' a Clermont ne finent ne ne cessent. Ez le conte en la
            ville. Or fu Amis a Clermont la cité, Fors a la porte a
            ses freres trouvéz Qui s' esbanoient as tables et as dés.
            Son bras gieta desor Hoedon l' ainsné: « Frere, dist il, et car
            me resgardéz. Ja fumez noz d' un seul pere engendré Et d'
            unne mere fumez noz tuit troi né. De vos avoir me faitez un
            hostel, Mantel ou cote ou chape me donnéz, Ne me laissiéz
            cest yver esjaler. Vostre en sera l' aumosne.» Or parla
            Hoedes, hé Dex ! tant mar l' a fait: « Sire malades, car voz
            tenéz en lai. Mal dehais ait qui voz vit onques mais ! Ne
            ja mes freres ne seréz, se Deu plaist.» Lors apella dans Amis
            an irais Un chevalier viel et chenu et frail. Ami connut
            au vis et au harnais, An talent ot maintenant qu' il le baist,
            Et enapréz et li clerc et li lai Ja li eüssent moult bele chose
            fait Et tant donné, ja povres ne fust mais, Se ne fuissent
            si frere. Li mainsnéz freres se mist a genoillons Et vient
            a Hoede, conte lui sa raison:
          
             «En non Deu, sire, c' est Ami de Clermont, Qui noz laissa
            ceste bonne maison Quant en soudees s' en ala a Charlon.
            Or voist, si vende les hermins pelisons Et si despande l' or
            cuit et les mangons  Qu' il a conquis au riche roi Charlon.
            Nel retenéz voz mie. » Li mainsnés freres se leva en piés sus.
            Il seit tres bien qu' Amis est conneüz. Or m' escoutéz, li viel
            et li chenu. Ou voit Ami, si li a menteü: « Sire malades,
            moult est grans vostre murls. Se voz voléz, voz l' avréz ja
            vendu, Seissante sols vouz en randrai et plus. A moult
            grant piece i avréz gent deduit. »  Il passe avant, par le
            frainc prinst le murl, Jusqu' an la goule li a tout embatu.
            Li murs s' esfroie et li cuens est cheüz, Que par la char li
            est li sans sailluz Et par la bouche et par le nés issuz. 
            Li serf le voient, chascuns fu irascuz, Celle part corrent,
            chascuns a prins un fust, Ja les eüssent parmi les chiés feruz,
            Quant Amis crie: « Baron, estéz ensuz ! Laissiéz les fols,
            certez ne sevent mieuz. Dammeldex lor pardoingne. » Garins
            et Haymmes furent preu et gentil, Lor seignor ont desor le
            murlet mis, Si en retornent tout le ferré chemin, A destre
            laissent le palais mauberin.  « Dex, dist li cuens, quel part
            porrai vertir ?
          
             Gloriouz Peres qui en crois fustez mis, Or sai je bien,
            je n' ai mais nus amis. » Dex, com tenrement plore ! Va s'
            en Amis a la chiere membree, L' iaue li cort aval sa face
            clere. Ou voit ses sers, raison lor a contee: « Seignor,
            dist il, bien des armes vos peres, Les vos grans fois ont vos
            armes sauvees. Raléz voz ent en la vostre contree, Dou
            chevauchier est la voie remese, Toute la chars m' est des
            cuisses sevree, Desci as os n' en i a point remese. -Sire,
            dist Haymmes, por quoi l' avéz celee? Je voz eüsse une bierre
            coupee, Portissienz voz par estranges contrees. »  Une
            charrete ont li serf achatee, Trois sols en donnent, moult l'
            ont bien atornee Et de fresche herbe et joinchie et comblee,
            Et lor seignor dant Ami i monterent, A la charrete le murlet
            atelerent. Toutes les gens i sont de maintenant alees; Ja
            li reüssent bele chose donnee, D' or et d' argent la charrete
            comblee, Se ne fuissent li troi desloial frere Que li cors
            Deu maudie ! Garins et Haymmes furent prou et gentil, Lor
            seignor mainnent par les amples païs; Jusqu' a Beorges passent
            lor droit chemin Et d' iluec droit tornerent en Berri.
            Moult tres chier tans trouverent el chemin, Tout despendirent
            et le vair et le gris
          
             Et enapréz le murlet arrabi. Enmi lor voie treuvent un
            pelerin Qui moult bien les adresce. Garins et Haymmes
            apellent le paumier: « Amis biax frere, séz noz tu conseillier
            D' unne tel terre ou truisonz a mengier ? -Oïl voir, sire, ce
            respont li paumiers, Mais elle est loing, a celer nel voz
            quier. Toute Bretaingne voz convient costoier Selonc la
            mer jusqu' au Mont Saint Michiel. La trouveréz un bon tans si
            plennier Que quatre pains a on por un denier. » Li serf l'
            entendent, joiant en sont et lié,  A la charrete s' ont prins a
            charroier, L' uns trait devant, l' autres boute derrier.
            Toute Bretaingne ont prins a costoier, Toute la mer jusqu' au
            Mont Saint Michiel. Iluec trouvarent les felons maronniers.
             A la charrete s' est li cuens apuiiéz, Il en apelle le
            maistre maronnier: « Seignor, dist il, faitez pais, si m' oiéz.
            Malades sui, si ai de bien mestier. Por Deu de gloire voz
            voldroie proier Qu' oultre ceste eve me feïssiéz naigier. »
            Et respondirent li felon maronnier: «S' estiiéz ores sains et
            saus et entiers, N' i passeriéz d' un mois trestout entier.
            -Glouton, dist Haymmes, Dex confonde vos chiés ! Ce est uns
            cuens qu' ot ja mil chevaliers, Noz sommez sien et des mains et
            des piés. » Quant ce entendent li felon maronnier, A la
            charrete sont trestuit apuiié. 
          
             Voient le conte, si l' en ont arraisnié: « Gentiz hom
            sire, un noz en vendissiéz ! » Li cuens l' oït, le sens cuide
            changier. « Glouton, dist il, Dex confonde vos chiés ! Par
            tout le mont m' ont cist dui charroié Et sans euls douz n'
            avroie je mestier. -Sire, dist Haymmes, si feroiz par mon
            chief, Que de sa chose se doit on bien aidier, S' en doit
            on bien vendrë et engaigier. » Maugré le voil Ami et s'
            amistié, Se vendi Haymmes as felons maronniers Cent mars
            d' argent ses en prinst volentiers, Et pain et vin et poissons
            a mengier, Et si les doivent oultre la mer naigier. A Ami
            viennent sans point de delaier, Enz en sa male li ferment les
            deniers, Dedens la nef le firent charroier Et li donnarent
            a boivre et a mengier. Tendent les cordes, les voiles font
            drescier, Li vens lor vient qui par vigor i fiert, Ainsiz
            les mainne com l' aloe esprevier. A tencier prinrent li felon
            maronnier Et dist li maistres: « Miens sera li marchiés De
            cel vassal qui le cors a legier. » Et cil respondent: « De
            folie plaidiéz. Noz en serons trestuit cinc parsonnier. »
            Li maistres l' oit, le sens cuide changier; Lors s'
            entreprennent maintenant sans targier, Grans cops se donnent de
            fuis et de leviers. Li dui sont mort et li troi sont noié,
            Si qu' en la barge remest Amis a pié, Il et si home, li dui
            serf droiturier. Il ne sevent que faire.
          
             «Dex, dist Amis, qui onques ne mentiz Ne souffréz mie que
            je soie periz, S' avrai veü mon compaingnon gentil. -Sire,
            dist Haymmes, ne voz esmaiéz si. Autre foïe fumez ja malbailli
            Dedens la mer, el palagre et el fil. Garins ira le gouvernal
            tenir Et je irai a l' aviron seïr. » Si com Deu plot, qui
            onques ne menti, De l' autre part furent en quinze dis.
            Fors de la nef ont charroié Ami, Garde sor destre tres parmi un
            larris, Ne il nel sorent ne il ne lor fu dit,  Virent
            Riviers la cité seingnoril, Ce est la ville au compaingnon
            gentil.  Li cuens Amiles iert au mengier assiz, Il en
            apelle son seneschal Remi: « Gardéz que tuit soient tres bien
            servi.  -Sire, dist il, tout a vostre plaisir. » Ez a la
            porte le vaillant conte Ami, Ses tarterelles conmensa a tentir,
            Bienfait demande por Deu qui ne menti. Li cuens l' entent dou
            mengier ou il sist,  Lors a huchié le seneschal Remi: « A
            celle porte ai un malade oï. Va, se li porte et dou pain et dou
            vin Et de la char por Deu qui ne menti, Que Dex me rande
            mon compaingnon Ami,  Ou tex nouvelles m' en apreingne a oïr
            Par quoi je saiche s' il est ou mors ou vis. » Li seneschaus
            prent le pain et le vin, Si en avale les degréz mauberins,
            Au conte Ami le porte.
          
             Li cuens Amis prent le pain et la char, Garins et Haymmes
            tendirent le hannap. Li seneschaus qui nul mal ne pansa I
            a tost mis le vin que il porta, Touz en fu plains et raséz de
            douz pars. Li seneschaus bien garde s' en donna, Touz les
            degréz dou palais en monta, A son seignor le conte. « Vouz
            m' envoiastez au preudomme mezel, Malades est, il n' a souz
            ciel si bel. Un hannap a qui moult fait a proisier, S' il
            et li vostres ierent entrechangié, Dex ne fist home nul de mere
            soz ciel Qui l' un de l' autre en poïst rentercier.
            -Mainne m' i, frere », li cuens li respondié, Et cil respont: «
            Par mon chief, volentiers.» Li cuens Amiles ne s' i volt
            atargier, Dou compaingnon se voldra acointier. Tornéz s'
            en iert el borc a Saint Michiel, Si n' en trouvarent mie.
            Lors avalerent les degrez dou donjon, N' en treuvent mie a la
            porte desouz, Tornéz en iert en la ville et el borc Por
            dou pain querre dont n' avoit encor prou. Li cuens le sieult a
            force et a bandon, Voit la charrete, li serf ierent entor.
            Li cuens Amiles s' apuia as limons Et li demande: « Sire, dont
            iestez vouz ? » Et dist Amis: « Ne sai qu' en tient a vouz.
            Ne veéz voz que je sui uns lieprouz ?  Et quier Amile dont je
            sui desirrouz.
          
             Quant je nel truis, moult en sui corresouz, Or voldroie
            mors iestre. » Li cuens Amiles oï Ami parler, Son
            compaingnon que moult pot desirrer.  Sor la charrete va
            maintenant monter, Il le conmence baisier et acoler, Sus
            en palais le fist tantost mener, Sor un vert paile auffriquant
            d' outre mer La l' ont assiz, sel welent honorer. Et
            Belissans la bele o le vis cler Voit son seignor, sel prent a
            apeller: « Qui est cil, sires ? Gardéz nel me celéz, Que
            je voz voi si grant joie mener. -Damme, dist il, par sainte
            charité, C' est mes compains que je doi moult amer, Qui me
            garist de mort et d' afoler.» Belissans l' oit, joie prinst a
            mener, Adont le baise, sel prent a acoler, Baise visaige
            et la bouche et le nés.  Forment en font grant joie. La
            fille Charle se mist a genoillons. « Ahi !, dist elle, gentiz
            fiuls a baron ! Com voz vi ja hardi au confanon En la
            bataille de Hardré le felon.  Voz et mes sires estiiéz
            compaignon, Ne gerréz mais en lit s' avec noz non, Que de
            mort noz garistez. » Or fu Amis avec son compaingnon A
            grant barnaige, a joie et a baudor.  Ne li faut riens au
            chevalier Francor,
          
             Fors que santéz dont il est desirroz. En une chambre jut
            la nuit, pointe a flor. La vint uns angres de Deu, Nostre
            Seignor, Si s' est assiz el maubre de coulor. Il l' en
            apelle doucement par amors: «Sire malades, iestez voz en vigor
            ? » Amis l' oï, com il vit la luor Et la clarté et la
            grant resplendor, Si gracia Jhesu, Nostre Seignor, Et puis
            parla a l' angre par amors: « Qui iéz tu va, dont g' entenz la
            clammor ? Por Deu parole encores ! » Ce dist il angres: «
            Puez te tu mais aidier ? A mais sor toi membre nes un entier ?
            » Amis respont: « Ne le voz quier noier. Un bras ai sain
            dont bien me sai aidier. Quant je estoie en un estor plennier,
             Bien en savoie mon bon brant menoier, Mais or proi Deu
            qui tout a a baillier Que ne me laist trop longuement regnier
            En iceste maniere. » Ce dist li angres: « Ne te desesperer,
            Mais or me di, garde nel me celer, Se tu voldroies encores
            respasser. -Naie, dist il, mieus voldroie finer, Que n'
            est nus mires qui me poïst saner, Fors Jhesucris qui tout a a
            sauver. En lui m' afi, santé me puet donner. » Et dist li
            angres: « Garde ne t' effraer. Demain iert feste que on doit
            celebrer, Li diemenges por la gent reposer.
          
             Au matinnet doit on aler orer Por le service et la messe
            escouter. Tu n' iras pas, ainz voldras sejorner,  Mais
            Belissans ira o le vis cler; Et ses maris, qui tant te puet
            amer, Cil te venra veoir et esgarder. Lors li diras que
            Dex li weult mander Que, s' il voloit ses anfans decoler,
            Ses douz biaus fiz que il puet tant amer, Et te feïst dou sanc
            ton cors laver, Ainsiz porroiez garir et respasser, Ne
            autrement tu ne puez eschaper Que tu garisses mie. » Quant
            li bons angres ot finé sa raison, Lors s' en retorne, n' i fist
            arrestison, El ciel monta tout chantant Te Deum. Celle
            nuit jut Amis en grant frison Por la nouvelle, por l'
            amonestoison,  Desci au jor que vit la luoirson. Li cuens
            Amiles se leva a bandon Et Belissans a la clere fason, N'
            ot meillor damme en nulle region, Orer en va au monstier Saint
            Simon.  Li cuens Amiles vint a son compaingnon, Veillant
            le treuve, si l' a mis a raison: « Amis, biax frere, et conment
            voz est dont ? » Amis respont: « Ne ferai se bien non, Se
            Dex le weult de gloire. » « Amis, biaus frere, ce dist li cuens
            vaillans, Porriiéz voz lever ne tant ne quant ? Si voz
            menrai au monstier bonnement,
          
             Si voz tenrai en mes bras tenrement. Je voz doi moult
            amer, par saint Climent, Le vostre cors meïstez en presant
             En la bataille de Hardré le tyrant, Ce fu por moi faire
            deffandement. La compaingnie se va moult departant, Car
            vostre cors va moult affoibloiant. Or croi en Deu, le Gloriouz
            puissant, Se riens savoie en cest siecle vivant Qui voz
            poïst faire assouaigement, Se g' en devoie quanques a moi apant
            Vendre, engaigier ou livrer a torment, Nes mes douz fiz certez
            ou Belissant, Si le feroie, gel voz di et creant. » Amis
            l' oït, moult grans pitiés l' en prant L' iaue dou cuer jusqu'
            as iex li descent Et Deu en loe, le Gloriouz puissant. Or
            seit il bien, oit et voit et entant, Encor sera halaigres.
            Li cuens Amiles si voit Ami plorer, Forment l' en poise, sel
            prent a conforter: « Biax douz compains, por Deu ne t' esfraer,
            Ne voz faudrai tant com puisse durer. Se je savoie nulle riens
            porpanser, S' on me devoit trestout desheriter, Mais que
            santé voz poïsse donner, Tost le feroie, gel voz di sans
            fausser, Car au besoing puet li hom esprouver Qui est amis
            ne qui le weult amer. » Ce dist li cuens Amis qui gentiz est et
            ber « Se voz osoie ma parole conter Et voliiéz otroier et
            graer, 
          
             Se voz voléz, bien me poéz saner Et le mien cors tres
            bien medecinner Et en ma forme premiere retorner. Gel voz
            di sans doutance. » Li cuens Amiles a la parole oïe, Qu'
            au compaingnon porra bien faire aïe. Lors s' agenoille et vers
            Deu s' umelie Et en aoure le fil sainte Marie. « Compains,
            dist il, nel me celer tu mie. Isnellement soit la chose jehie.
            -Non ferai, sire, voz nel feriiéz mie, Sel tenriiéz, espoir, a
            desverie Et a oultraige et a moult grant folie. Nel voz
            diroie por tout l' or de Roussie, Mieus ainz je iestre en ceste
            maladie  Et a languir et a souffrir haschie. -Compains,
            dist il, or ne m' améz voz mie. Je voz conjur de Deu le fil
            Marie, Qui suscita saint Ladre en Bethanie  Et por noz
            touz souffri la grant haschie  Que sa chars fu enz en la crois
            drescie Et au tierz jor revint de mort a vie, Si com m'
            avéz la vostre foi plevie Et noz avons gardé la compaingnie
            Sans boisement, sans nulle tricherie,  Me soit de voz la parole
            jehie Par quoi aiéz et santé et aïe. Se g' en devoie touz
            les jors de ma vie Aler rouvant mon pain par abeïes Et
            delaissier toute ma manandie, S' iert li santéz porquise. »
          
             Ce dist Amis: « Moult m' avéz conjuré. Or nel tenéz a mal
            ne a vilté, Sire compains, et je le voz diré, Mais je voz
            proi por Deu de majesté, Se ne le faitez, ne m' en saichiéz mal
            gré. Anuit de nuit quant il fu enseré Et je me fui
            couchiéz en lit souef, Me vint uns angres qui gieta grant
            clarté Que m' envoia Jhesus de majesté. De pluisors choses
            ot moult a moi parlé, Demanda moi et bien m' a esprouvé,
            Se a nul jor voldroie avoir santé, Et je li dis: "Miex voldroie
            finer". Lors me dist il que ne fuisse effraéz, Ne m'
            esmaiaisse mie. » «Ce dist li angres: "Un petit m' entendéz".
            Et je si fiz, ains ne vols mot sonner. Sire, il me dist, je nel
            voz quier celer, Que voz deïsse et volsisse rouver Se voz
            douz fiuls que tant poéz amer, Ce est Morans et Gascelins li
            ber, Se voz por moi les voléz decoper, Le sanc resoivre
            dedens un bacin cler Et le mien cors de celui sanc laver,
            Adonc porroie ma santé recouvrer. » Li cuens l' entent, si
            conmence a plorer, Ne sot que faire, ne pot un mot sonner.
            Moult li est dur et au cuer trop amer De ses douz fiuls que il
            ot engendréz, Com les porra ocirre et afoler ! Se gens le
            sevent, nus nel porroit tenser C' on nel feïst et panre et
            vergonder.
          
             Mais d' autre part se prent a porpanser Dou conte Ami que
            il pot tant amer  Que lui meïsmez en lairoit afoler Ne por
            riens nulle ne le porroit veer,  Quant ses compains puet santé
            recouvrer. C' est moult grant chose d' omme mort restorer
            Et si est maus des douz anfans tuer,  Nus n' en porroit le
            pechié pardonner, Fors Dex de gloire qui se laissa pener.
            « Dex, dist Amiles, qui tout as a sauver, Cist hom si mist son
            cors por moi tanser En la bataille dou traïtor Hardré.
            Quant je li puis de moi santé donner De mes anfans que je volz
            engendrer, De moi sont il, por voir le puis conter, L' ore
            soit bonne que Dex les fist former. Quant mes compains en puet
            ce recouvrer  Que hom qui vive ne li porroit donner, Fors
            Dex de gloire qui tout a a sauver, Je nel lairoie por les
            membres coper Ne por tout l' or c' on me seüst donner Qu'
            a mes douz fiz n' aille les chiés coper  Por Ami faire aïe. »
            « Amis compains, puet ce iestre vertéz Que voz a moi ci devisé
            avéz ? De mes douz fiz seras resvigouréz Quant voz seroiz
            dou sanc d' euls douz lavéz ?  Li vostres dis n' en sera
            trespasséz.» Lors ist Amiles trestouz abandonnéz Hors de
            la chambre, en la sale est entréz. Ceuls qui i furent en a
            trestoz gietéz, Serjans, vaslés et chevaliers menbréz, 
          
             N' i remest hom qui de mere soit nés.  Les huis ferma, si
            les a bien barréz, Les chambres cerche environ de toz léz
            Que aucuns hom ne fust laienz reméz. Quant voit qu' il est
            laienz bien esseuléz, C' or porra faire toutes ses volentéz,
            S' espee prent et un bacin doré, Dedens la chambre s' en est
            moult tost aléz Ou li anfant gisoient léz a léz. Dormans
            les treuve bras a bras acoléz, N' ot douz si biax desci en
            Duresté. Moult doucement les avoit resgardéz, Tel paor a
            que cheüz est pasméz, Chiet lui l' espee et li bacins doréz.
            Quant se redresce, si dist com cuens membréz: « Chaitis ! que
            porrai faire ? » Li cuens Amiles fu forment esperduz, A la
            terre est envers pasméz cheüz, Li bacins chiet et li brans d'
            acier nus. Quant se redresce dist com hom perceüz:  « Ahi
            ! dist il, chaitis ! com mar i fuz, Quant tes anfans avraz les
            chiés toluz ! Mais ne m' en chaut, quant cil iert secorrus
            Qui est des gens en grant vilté tenuz Et conme mors est il
            amenteüz. Mais or venra en vie. » Li cuens Amiles un petit
            s' atarja, Vers les anfans pas por pas en ala, Dormant les
            treuve, moult par les resgarda, S' espee lieve, ocirre les
            voldra, Mais de ferir un petit se tarja.
          
             Li ainznés freres de l' effroi s' esveilla Que li cuens
            mainne qui en la chambre entra. L' anfes se torne, son pere
            ravisa, S' espee voit, moult grant paor en a. Son pere
            apelle, si l' en arraisonna: « Biax sire peres, por Deu qui
            tout forma, Que voléz faire ? Nel me celéz voz ja. Ainz
            mais nus peres tel chose ne pensa. -Biaus sire fiuls, ocirre
            voz voil ja Et le tien frere qui deléz toi esta, Car mes
            compains Amis qui moult m' ama Dou sanc de voz li siens cors
            garistra, Que gietéz est dou siecle.» «Biax tres douz
            peres, dist l' anfes erramment, Quant vos compains avra
            garissement Se de nos sans a sor soi lavement, Noz sommez
            vostre, de vostre engenrement, Faire en poéz del tout a vo
            talent. Or noz copéz les chiés isnellement, Car Dex de
            gloire noz avra en present, En paradis en irommez chantant
            Et proierommez Jhesu, cui tout apent, Que dou pechié voz face
            tensement, Voz et Ami vostre compaingnon gent.  Mais
            nostre mere, la bele Belissant, Noz saluéz por Deu omnipotent.
            » Li cuens l' oït, moult grans pitiés l' en prent Que touz
            pasméz a la terre s' estent. Quant se redresce, si reprinst
            hardement.  Or orroiz ja merveilles, bonne gent, Que tex
            n' oïstez en tout vostre vivant. Li cuens Amiles vint vers le
            lit esrant,
          
             Hauce l' espee, li fiuls le col estent. Or est merveilles
            se li cuers ne li ment. La teste cope li peres son anfant,
            Le sans reciut el cler bacin d' argent, A poi ne chiet a terre.
            Quant ot ocis li cuens son fil premier  Et li sans fu couléz el
            bacin chier, La teste couche deléz le col arrier, Puis
            vient a l' autre, hauce le brant d' acier, Le chief li tranche
            tres parmi le colier, Le sanc reciut el cler bacin d' or mier,
            Et quant l' ot tout, si mist la teste arrier. Les douz anfans
            couvri d' un riche tapis chier, Hors de la chambre ist li cuens
            sans targier, Moult par a fait les huis bien verroillier.
            Au conte Ami vint Amiles arrier Qui el lit jut malades. Au
            conte Ami est Amiles venus Qui jut malades entre les ars volus,
            Le bacin tint plain de sanc et desus, Dou sanc ses fiuls cui il
            avoit toluz Les chiés des cors et copéz par desuz. Amis le
            voit moult en est esperduz. Or se demente et dist: « Las ! tant
            mar fuz Que tu venis en terre. » Quant Amis voit le sanc
            el bacin cler, Sachiéz de voir, n' i ot qu' espoenter. A
            tant ez voz dant Amile le ber, Son compaingnon en prinst a
            apeller: « Biaus sire Ami, or poéz bien lever !
          
             Se par tel chose puet vostre cors saner Et Dex de gloire
            voz weult santé donner,  De mes douz fiuls que je ai decoléz
            Ne plaing je nul, foi que doi saint Omer.» Amis se lieve, si
            conmence a plorer. Son compaingnon puet il bien esprouver
            Que volentiers il li voldroit donner Sa garison, s' il la pooit
            trouver. Une grant cuve fait Amile aporter, Son
            compaingnon a fait dedens entrer, Mais a grant paingne i puet
            cil avaler, Tant fort estoit malades. Or fu Amis en la
            cuve en parfont, Li cuens Amiles tint le bacin reont, Dou
            rouge sanc li a froté le front, Les iex, la bouche, les membres
            qu' el cors sont, Jambes et ventre et le cors contremont, 
            Piés, cuisses, mains, les espaules amont. Dou sanc partout le
            touche. Amiles fu et preudom et gentiz. Son compaingnon,
            qui ot a non Amis, Leve dou sanc et la bouche et le vis. 
            Moult puet bien croire que il est ses amis Quant ses douz fiuls
            a si por lui ocis.  Oiéz, seignor, com ouvra Jhesucris. Si
            com il touche le sanc el front Amis, Li chiet la roiffe dont il
            estoit sozprins,  Les mains garissent, li ventres et li pis.
            Quant or le voit Amiles ses amis, Deu en rent graces, le Roi de
            paradis Et ses sains et ses saintes.
          
             Moult fu Amiles li cuens de joie plains De ce qu' Amis
            estoit garis et sains. Or connoist bien d' Ami les blanches
            mains, Andui font joie, de ce soiéz certain. «Hé ! Dex,
            fait il, biaus Peres souverains, Graciiéz soiiéz voz et tuit li
            vostre saint, Biax Pere esperitables ! » Quant Amis fu et
            garis et haitiéz, Sachiéz de voir, moult fu Amiles liés.
            Lors fu Amis acoléz et baisiéz Et Dex de gloire loéz et
            graciiéz. Li cuens Amiles, qui fu bien enseingniéz, Cort
            en sa chambre, bons dras en a gietiéz, Douz paire ensamble,
            bien en iert aasiéz, Cotes, sorquos, mantiauls bien entailliéz,
            D' osterin furent moult bien appareilliéz. Amis s' en vest, qui
            est sains et haitiéz, Et il meïsmez s' en est bien atiriéz.
            Or n' est nus hom, de verté le saichiéz, Qui les douz contes
            veïst si atiriéz, Que l' uns de l' autre par lui fust ja
            triiéz, Tant fort se resambloient. De chieres robes sont
            vestu li baron, Tant s' entresamblent de vis et de menton,
            Dou contenir, del nés, de la raison Que les douz contes ne
            desseverroit hom Qui est Amiles ne Amis li baron. Quant
            vestu furent, si vont a Saint Simon, C' est uns monstiers qui
            est de grant renon. La fame Amile a la clere fason Estoit
            alee por faire s' orison,
          
             Et de la gent i ot a grant fuison. Ez voz Amile et Ami le
            baron Qui dou palais descendent. Jus dou palais descendent
            main a main. Li dui baron qui ont les cuers certains  Sont
            descendu dou palais jus au plain. Bien resamblerent ambedui
            chastelain, Moult les esgardent et borjois et vilain. Ne
            sevent pas ne ne sont bien certain Li queuls d' euls douz est
            lor sires souvrains,  Tuit en sont en doutances. Des douz
            barons conseillent celle gent, Car il ne sevent faire
            devisement, Li queuls est sires a cui l' onnors apent,
            Tant sont li conte yngal et d' un samblant. Li compaingnon n' i
            furent arrestant Jusqu' a l' eglise ou estoit Belissans,
            La fame Amile qui moult ot le cors jant. Main a main entrent
            dedens, lor chiés saingnant. Dite iert la messe, s' en issoient
            la jant.  La fame Amile s' en venoit ausiment; Mais quant
            el vit les contes en presant, Se s' esbahi, n' en soiéz
            merveillant; Toute pasmee a la terre s' estant De la
            merveille que elle voit si grant.  Au redrescier i corrent plus
            de cent. Quant se redresce, si parole en oiant: « Seignor,
            dist elle, por Deu le roiamant, Je sai de voir et croi a
            enciant, L' uns de voz douz a en moi part moult grant 
          
             Et s' est Amiles li hardis combatans, Mais je n' en sai
            faire connoissement. » Ce dist Amiles: « Vostres sui,
            Belissant, Et véz ici Ami le combatant Qui a le mal
            souffert tant longuement, Mais Jhesucris l' en a fait sauvement
            Que garis est si com est apparant. » La damme l' oit, ses mains
            vers Deu en tant, La s' agenoillent plus de douz mille jant
            Qui tuit en rendent merci au Roi puissant. Sonnent cil saint et
            cil clerc vont chantant Et de pitié en plorent plus de cent.
            Ce dist Amiles: «Ne faitez joie tant, Ansoiz devons mener dolor
            moult grant, Car mi fil sont ocis et mort sainglant. Je
            les ocis a mon acerin brant, Si lor copai les chiés tout
            voirement. Le sanc retinz en un bacin d' arjant Et si en
            fis a Ami lavement. Il ot tantost de mal garissement, Mais
            tout ce fu par l' amonestement Jhesu le Pere qui touz les biens
            consent. Or en venéz, si verréz mon torment Et mon martyre
            et mon duel qui est grans. Quant les avronz enterréz richement,
            Puis noz copéz les chiés de maintenant Car deservi l' avommez.
            » Ce dist Amiles a la chiere membree:  «Venéz en tuit,
            bonne gent honoree, Serjant, borjois, chevalier, gent letree,
            Lassus amont en la sale pavee Et si verroiz tuit la fort
            destinnee,
          
             Onques si dure ne fu mais esgardee. » Lors veïssiéz par
            moult grant estrivee Corre les gens avant de randonnee, 
            Trestuit en montent en la sale pavee. Sonnent li saint par
            toute la contree, Por les anfans fu moult grans la criee.
            La veïssiéz mainte crois aportee, Maint encensier dont bonne
            est la fumee, Tuit cil prevoire chantent a grant criee Le
            chant des mors a moult grant alenee. Et Belissans ne fu pas
            arrestee, C' est la premiere qu' an la chambre est entree;
            Plorant, criant, trestoute eschevelee,  Por ses anfans a grant
            dolor menee. Ce duel menant la chambre a deffermee. Dex i
            ouvra et la vertus nommee. Les anfans treuve gisans soz la
            velee; En seant ierent, s' ont grant joie menee,  Une pome
            orent qui d' or estoit ouvree Dont se jooient par bonne
            destinnee. Ez voz la damme qui tant fu effraee, De la
            merveille est cheüe pasmee. Ainz que poïst bien iestre relevee
             Fu si la chambre de l' autre gent peuplee, A grant
            merveille s' en est enz entassee. Belissans baise sez fiz,
            brace levee. Tout maintenant est la nouvelle alee Et au
            clergié et a la gent lettree  Et a touz ceuls qu' ont fait la
            assamblee Que Dex i a miracle demonstree, Des douz anfans
            a fait resuscitee. Amiles a la parole escoutee Et cuens
            Amis a la chiere membree. 
          
             Tel joie en ont, ne pot iestre celee, Car ambedui les
            aimment. Quant Belissans voit les anfans joer, Brace levee
            les corrut acoler. Qui lors veïst dedens la chambre entrer,
            Serjans, borjois, pucelles entasser Et de la joie Jhesucrist
            mercier, De grant merveille li poïst ramembrer. Li cuens
            Amiles ne pooit enz entrer, Mais bien oït la nouvelle conter
            De ses anfans que Dex ot suscitéz. Et Belissans, la bele o le
            vis cler, Depart la presse, n' i volt plus arrester, Ses
            fiz an mainne qu' elle pot moult amer. Bien les ot fait vestir
            et conraer, N' ot douz plus biax desci que a Montcler,
            Jusqu' an la sale les en a fait guier. Quant or les voit dans
            Amiles li ber, Lors les corrut baisier et acoler, Amis
            ausiz, icil ne puet finer D' euls conjoïr et dou fort honorer.
            Les gens les viennent veoir et esgarder. Dist Belissans « :
            Sire Amile, bons ber, Se je cuidaisse huimain a l' ajorner
            Que volsissiéz mes anfans decoler, Remese fuisse; gel voz di
            sans fausser, Por recevoir d' unne part le sanc cler.»
            Celle parole fist mainte gent plorer Et de pitié doucement
            souzpirer. Grans fu la joie, gel voz di sans fausser, Au
            monstier vont Dameldeu aourer. Les anfans mainnent qu' il
            porrent tant amer,
          
             Et li saint sonnent tout par euls sans tyrer Et li clerc
            chantent tuit hautement et cler, La poïssiéz trop grant feste
            esgarder Por l' ammor des miracles. Grans fu la joie a
            Riviers la cité De ce qu' Amis a receü santé, Mais de ce
            fu plus grans par verité Des douz anfans qui furent decolé
            Qui par miracle resont resuscité. Amiles fait crier par la cité
            Que nus ne soit tant hardis ne oséz Que en la ville ost mengier
            aprester. A la cort voisent et estrange et privé Et povre
            et riche, n' en i ait nus reméz, Ja avront tuit a moult tres
            grant plenté. Trestuit i viennent si com fu conmandé,
            Onques cel jor n' i ot guichet fermé. Qui mengier volt, ne li
            fu deveé, Pain ot et vin et piument et claré Et char de
            buef, venoison et saingler: Qui mengier volt, de tout ce ot
            plenté. Quant mengié ont et beü a lor gré, Les tables
            ostent serjant et bacheler. La cors depart quant mengié ont
            asséz, Lors se departent li chevalier menbré. Li cuens
            Amiles fu el palais pavé Et cuens Amis dont je voz ai conté.
            Ses douz bons sers n' i a pas oubliéz. An icel jor que il fu
            respasséz, Les fist ansdouz chevaliers adoubéz. Moult par
            ont bien lor labors emploié, Le mal qu' il orent por Ami
            enduré.
          
             Or a Amis a Amile parlé: «Sire compains, il me vient en
            pansé Qu' aille veoir ma famme. » « Biaus sire Amiles,
            dist Amis li vaillans, Sachiéz por voir, que moult sui
            desirranz Que Lubias qui a les iex rians, Aille veoir et
            Girart mon anfant. -Non feréz, sire, dist ses compains li jans,
            Partirai voz par mi mes tenemans. Et se d' aler i avéz tel
            talant, G' irai o voz, n' i serai demorans. » D' aler fu
            fais celle nuit li creans, Demain mouvront ensamble.
            Icelle nuit le laissierent ester Jusqu' au demain que li jors
            parut cler, Qu' il se leverent et ont fait atorner Tout
            lor harnois et chargier et trorser. Li cuens Amiles va congié
            demander Sa bele fame Belissant au vis cler, Et que panst
            bien de sa terre garder, Ses douz anfans face bien honorer,
            Car il voldra moult par tans retorner. Mais moult grant chose
            remest de son panser, Nel verra mais la damme. Li
            compaingnon pansent de l' esploitier, Moult grant harnois font
            trorser et chargier, Endroit midi partirent de Riviers.
            Des or chevauchent le grant chemin plenier, Desci a Blaivies ne
            voldrent atargier. La descendirent chiés un borjois Gautier,
          
             Moult riche ostel lor fist appareillier. Descendu sont li
            dui conte proisié. Li cuens Amis, cui Dex gart d' encombrier,
            Ne volt monter en son palais plenier, Ainz volt moult bien
            enquerre et encerchier De Lubias qui ja fu sa moilliers
            Com se contient, s' elle fait a prisier, S' elle fait moult por
            son mari proier; Et de Girart son fil qu' il a tant chier
            Voldra avant moult tres bien encerchier, S' il est preus d'
            armes contre autre chevalier.  A tant ez voz son bon oste
            Gautier Qui ot bien fait aprester le mengier.  Ou voit les
            contes, ses prinst a arraisnier: « Venéz laver, tout est
            appareillié, Ja sont les tables mises. » Chiés le borjois
            de Blaivies la cité Ont le mengier richement conraé, Les
            tables mistrent cil escuier privé, Li conte assistrent quant il
            orent lavé, Moult furent bien servi et honoré.  Li
            compaingnon ont ensamble disné, A un hannap sont andui abuvré.
            Gautiers li ostes les a moult esgardéz Et a Ami son seignor
            ravisé, Et puis parole a loi d' omme sené: « Baron, dist
            il, or ne voz poist por Dé D' unne parole que je ja voz diré:
            Moult voz ai hui ambesdouz raviséz; Se nostres sire, cui fu
            ceste citéz, Ne fust meziaus et dou siecle gietéz, Se il
            fust sains et en itel aé
          
             Com il fu ja moult a lonc tans passé Quant espousa la
            seror dant Hardré, De l' un de voz deïsse par verté, Qui
            ci mengiéz ambedui acosté, Ce fust Amis de Blaivies la cité.
            Et je ne sai se je sui enchantéz, Que toutesvoies le di et le
            diré, L' uns de voz douz est Amis l' aloséz; Car il avoit
            un compaingnon loé, Quant il estoit en son palais pavé;
            Dex ne fist home en trestout cest regné Par cui l' uns fust de
            l' autre dessevréz, Tant bien se resambloient. » Ce dist
            Gautiers: « Se Dex voz beneïe, Seignor baron, nel me celéz voz
            mie. Je voz conjur de Deu le fil Marie, Qui por noz touz
            souffri la grant haschie Et sa chars fu enz en la crois drescie
            Et au tierz jor resorst de mort a vie, Nomméz vos nons, se Dex
            voz beneïe.» Ce dist Amis a la chiere hardie: « J' ai non
            Amis, se Dex me face aïe. Et cist Amiles, nel mescreéz voz mie.
            Toz sui garis de la grant maladie Dont j' ai souffert tante
            male haschie, Dont Lubias me porta tele anvie Que me gieta
            de la cité garnie, Mon fil Girart mist en chartre serie,
            La l' enferma, si fist grant felonnie. » Quant Gautiers l' oit,
            se li fist embracie, Plorant le baise, la face en a moillie.
            Moult grant joie demainne.
          
             Grans fu la joie en la maison Gautier Tout por Ami le
            gentil chevalier. L' ostes le baise, ne s' en pot estanchier.
            Amis demande de son fil qu' il ot chier.  Et dist li ostes: «
            Aléz est en gibier; Par ci passa huimain a l' esclairier,
            N' ot avec lui mais que dis escuiers.  Encor annuit revenra il
            arrier. » Quant mengié ont, les tables font drescier,
            Parmi les rues le va uns més nuncier Et as barons par trestout
            acointier Qu' Amis est sains revenuz et haitiéz. Or le
            puet on trouver enchiés Gautier. Jusqu' au palais ne se volt
            atargier, A Lubias le conte sans noisier. D' Ami li dist
            qu' il est sains et haitiéz, N' a si bel home desci a
            Monpellier.  Lubias l' oit, prent soi a merveillier. Qui
            lors veïst ces barons chevaliers Qui dant Ami soloient avoir
            chier, Qui les veïst sor les chevax puier ! Parmi ces rues
            prennent a eslaissier,  Trestuit i vont serjant et escuier,
            Clerc et prevoire et li autre princier. Trestuit en vont a l'
            ostel dant Gautier, Des gens emplissent et maisons et sollier,
            Tuit vont Ami acoler et baisier. Ez voz Girart qui vient de
            giboier, En Blaivies entre par la porte derrier, Sor son
            poing porte un faucon montenier. Quant voit la gent et poindre
            et eslaissier, Parmi ces rues ces lances pesoier, Cuida ce
            fust Charlemainne au vis fier
          
             Qui fust venuz sa cité escillier. Ez voz a lui venu un
            escuier. « Sire, dist il, nouvelles voil nuncier Dont voz
            devéz Jhesucrist graciier. Li vostres peres que tant aviiéz
            chier, Est revenuz sains et saus et haitiéz. » Quant
            Girars l' oit, touz pasméz chiet arrier, Ja fust cheüz ne
            fuissent li estrier. Ses gens le voient, sel corrent
            redrescier, A grant merveille plorent. Quant Girars oit de
            son pere parler Qu' il estoit sains, Deu prent a mercier. 
            Le messaigier en prent a apeller: « Amis, biaus frere, por Deu
            car m' i menéz En la maison chiés cui il est tornéz. » Et
            cil si fait, n' i volt plus demorer, Jusqu' a l' ostel ne s' i
            volt arrester. Girars descent qui moult fist a loer, Sus
            en la sale conmensa a entrer. De tant com pot et corre et
            randonner Corrut son pere baisier et acoler, Et Amis lui,
            ne s' en pot saouler. Nus ne savroit la joie raconter Que
            li fiz fait au pere. Chiés Gautier fu la joie moult tres grans,
            Li peres baise son fil menu souvant. De Lubias dironz d' or en
            avant Qui se vestit et se para moult jant; Quant fu
            vestue, de son palais descent. Jusqu' a l' ostel ne fu pas
            arrestans.
          
             Li cuens Amis au gent cors avenant Estoit deduire en un
            vergier avant, Et Lubias ne fu pas demorans, La descendi,
            avecques lui grant jant, Sus en la sale en monta errammant
            Et voit Ami, parmi la main le prant: « Ami, biaus frere, le
            mien cors voz presant Conme la toie por faire ton talant.
            -Fuiéz de ci, dist li cuens errammant,  La moie fame ne seréz
            voz noiant. Voz me feïstez jadis honte moult grant Quant
            me gietastez a duel et a torment Hors de ma ville par vostre
            enchantement, Et si deïstez a trestoute la jant Que je
            estoie pouacres nonpuissanz. Un bordelet me feïstez esrant,
            La dehors Blaivies encor est en estant. Uns guerredons moult
            maus voz en atant, La seréz mise, si vivréz a tormant.  De
            livrison avréz tant seulement Un quarteret de pain et ne mie
            trop grant. Or la prennéz chevalier et serjant, Si l' an
            menéz tost et isnellement Et li loiéz les mains moult
            asprement. »  Et cil si font quant oient son conmant.
            Quant Lubias en mainnent, moult vont apréz grant Jusqu' au
            bordel ne furent arrestant, [jant, Iluec fu mise la damme
            maintenant, Les gens retornent an la cité vaillant.  Huit
            jors fu elle el bordel voirement,  Au conte Ami moult grans
            pitiés en prent, Querre l' anvoie, rant li son tenement.
            Li cuens Amis, qui moult ot le cors gent,
          
             Son fil Girart adoube maintenant, Se li donna trestout
            son tenement Et a ses sers donna grant chasement. La crois
            a prinse li cuens Amis puissans, Et ses compains la reprinst
            maintenant. Li cuens Amiles manda a Belissant Qu' elle li
            gart moult bien son tenement Et ses douz fiz honorast moult
            forment, Que nel verront ja mais en lor vivant. Et li
            baron ne se targent noiant, De Blaivies murent au main a l'
            ajornant Por aler au Sepulcre. De Blaivies issent par un
            main li baron, Outre mer vont por querre voir pardon.
            Moult les convoient li chevalier baron, Girars i est qui est de
            grant renon. Au departir i ot grant plorison, Girars baisa
            son pere le menton, Puis s' en retornent a Blaivies el donjon.
            Li dui conte oirrent a Deu beneïson. Tant ont esré chascun jor
            le troton Qu' au port de mer vindrent tout a bandon. La
            mer passerent au vent sans aviron, Jusqu' au Sepulcre n' i font
            arrestison, La sainte Crois, ou souffri passion Jhesus li
            Sires, baisierent a bandon, Puis s' en retornent arriere sans
            tanson, Oultre la mer rapassent li baron, Lors remonta
            chascuns en l' arragon. Parmi Prouvence chevauchent a bandon
            Li dui baron ensamble.
          
             Quant li baron orent la mer passee, Par Lombardie ont lor
            voie tornee, Retorner voldrent arriere en lor contree.
            Parmi Mortiers ont lor voie tornee, La lor prinst maus par
            bonne destinnee.  Ileuc transsirent, c' est veritéz prouvee.
            Li pelerin qui vont parmi l' estree, Cil sevent bien ou lor
            tombe est posee. Ici sera la chansons definee Des douz
            barons qui a esté chantee. Ce est d' Amile a la chiere membree,
            D' Ami le conte, qui ot tel renommee Que touz jors mais noz
            sera ramembree Jusqu' en la fin dou monde.
          
                  
