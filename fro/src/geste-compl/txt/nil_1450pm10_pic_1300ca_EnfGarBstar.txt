Seigneurs,
          or faites paix pour Die Je vous diray chanchon qui oÿr le  Je
          croy que meilleur nulz home ne r C' est de le vielle ystoire que
          Dieux tant ama, Car peuples cristïens en crut et ammenda, Et le loy de
          Mahom honnye et empira En Espaigne et ailleurs, decha mer et dela.
          Bien avéz oÿ dire d' Aimery qui regna Et de ses VII enfans que sa
          femme porta. Guillaume en fu ly ungs que Jhesu tant ama, Et s' en y
          eubt sept aultres espars, puiz cha puis la. De tous les sept enfans
          ung seul ne se lasqua D' essauchier nostre loy que Jhesu ordonna. C'
          est raison que vous dye, et on le vous dyra, Dont ceste ystoire vint
          qui moult y pourffita. De Garin de Monglenne tout premiers commença,
          Car il eubt quattre filz que Jhesus honnoura Qu' il ot de Mabille, que
          loyaument ama. Or vous vouray compter comment il en alla, Et comment
          Garin de Monglenne conquesta, Et Mabillette aussy qu' a moullier
          espousa. Cy commence chanchon ou moult beaux moz a De Garin de
          Monglenne. Seigneurs, or faites paix pour Dieu qui ne menty ! Humais
          oréz chanchon, ains nulz telle n' oÿ, Comment li bers Garin
          Charlemaine servy, Mais anchois vous diray de qui Garins yssy. Aucuns
          en ont chanté et s' en sont aasty, Mais au commenchement il y ont
          moult failly. Nul ne scevent nommer celle dont il yssy ; Et je le vous
          diray mais que me ayéz oÿ. Garin fu d' Acquitaine, ung païz moult
          joly. Ly dux en fu son pere c' on clamoit Savary, Sa mere ot a nom
          Flore, fille du roy Thiery [...]i Pavie tenoit et le paÿz oussy.
          Segneur, ce duc estoit cousin germains Hervy, Le duc de Loraine, ung
          paÿz agensy. Quant ce duc prinst sa femme qu' il ama e chiery, Le roy
          Pepin de France se maria aussy De Berte se moullier que le serve eraÿ.
          Mais oncques la roÿnne tant de malus ne senty Comme fist celle Floure
          dont Garins yssy. Le bons duc d' Acquitaine qui le coeur ot hardy
          Espousa sa moulier ou noble corpz joly En le chit d' Acquitaine dont
          en ce tempz joÿ, En may que bos florissent, que bos sont raverdy. La
          ot riche barnaige de grant honneur garni, Car Thiery de Pavye qui le
          coeur ot hardy Ly avoit amené sa fille ou corpz joly. De chescune
          partie y furent ly amis, Noble y furent ly més dont il furent servy.
          Quant vient a la vespree que li jour fu failli, Ly dux et sa moullier,
          dont cy endroit vous dy, Furent par grant amour en ung lit agensy. Et
          en celle nuytie li dux engenry Deux enfanchons gentilz qui moult
          furent hardiz. Ly ungs ot nom Garin a ce que dire oÿ, Et li aultres
          Anthiaumes, appelléz fu ensy. Frere furent Garin que nasqui puissedy
          En deul et en tourment, en povreté noury. Mais on dist et s' est vray
          et je le croy aussy Qu' en souef noreture dont aucuns sont noury Ne
          gist bonne aventure. Segneur, en celle nuyt engenra II enfans Li bon
          duc d' Acquitaine dont je vous sui comptans. Ung mois dura le court,
          ce nous dist ly romans, Puis s' en party Thiery, li bon roy
          souffisans, Et le roÿne oussy a ssez appartenans ; Et li duc demoura,
          qui moult estoit saichans. Segneurs, ce duc avoit o lui ne songnans
          Dont li duc Savary faisoit tous ses commans, Et c' estoit le plus
          belle et le plus avenans Et le mieulx adreschie et le mieulx duisans
          Qui fust en ces paÿz, et le mieulx enparlans. Yderne avoit a nom ;
          moult fu ses coeurs dolans Que li dux avoit moullier dont je vous fu
          comptans, Et oussy fu sa mere qui les cheveulx ot blans. N' avoit plus
          male vielle ou royaume des Frans, Car n' estoit sorcheron en qui n'
          estoit creans, N' erbe bonne ne maise que ne fu connissans, Et tout
          che li aprinst ung Juÿz, Abrehanx. S' en ot maint esprouvee celle
          vielle en son tempz ! Sa fille confortoit qui moult estoit plaisans,
          Car elle menoit deuil que oncques ne fu sy grans, Car on dist que
          cellui sy n' est mye joyans Quant il pert sa provende. La femme au
          senneschal fu Ostrisse clamee ; Sa fille ot nom Yderne qui fu
          desconfortee. Mais se mere li dist : « Ne soyéz destourbee, Car
          temprement avray sy bonne erbe attempree Que, se le duc n' a sa gorge
          trespassé, Plus haira sa moullier qu' araigne envenimee ; Et tu seras
          de lui sy loyaulment amee Que pour l' amour de toy sera sy desmenee
          Que de le tour sera cachie et desbouttee. » Encement s' est le vielle
          de ce fait avisee. Thieus Sirez le confonda qui fist chiel et rousee,
          Car plus fist elle que tant, s' est verité prouvé, Que le duchoise fu
          de son seigneur severee Enchainte de Garin et laidement soullee, Ainsy
          que vous et s' il vous plaist et aggree. La dame estoit enchainte,
          dont puiz fu delivree, De deux filz souffissans dont au duc moult
          aggree ; Et quant la dame de son fruit fu delivree, Enchainte fu
          tantost qu' a messe fu allee. Mais li dux commencha vie si desguisee,
          Car les erbes qu' il but en sa couppe doree, Qu' il ne povoit veïr sa
          moullier espousee. Et quant li dux estoit en sa chambre a cellee, A sa
          femme donnoit a tort mainte pamee. Parmi ses cheveulx l' ot ly dux
          traïnee. « A ! Sire, que vous fault, dist la dame louee, Quant en
          nezung fourfait ne sui de vous trouvee ? Oncques maise nouvelle ne fu
          de moy comptee, Car j' ameroye mieulx que fusse thuee Qu' a homme nul
          vivant me fusse abandonnee. C' est pité et meschief que ainsy suy
          menee Sans cause et sans desserte. » Aussy disoit la dame quant le duc
          le batoit, Car par les maises erbes que but il avoit Estoit tés
          atournés que, quant il se couchoit, Qu' entre lui et sa femme une
          espee mettoit. Le fille au sennescal d' encoste lui gisoit Et deléz sa
          moullier a son corpz habittoit, Et le faulse Yderne l' agré du duc
          faisoit. Se le ducoisse en parle, le duc le fort batoit, Et de ses
          pingz aussy tellement l' atournoit Que son tres doulx viaire telz
          atournéz estoit Que devant les barons a monstrer ne s' osoit. Et se n'
          estoit nulz homs, se le duc en blasmoit, Qu' il ne perdist s' amour et
          congiet lui donnoit. Troiz mois accompliz telle vie mennoit. Si
          advient que ung sergent qui a court repairoit Fu prins de larrechin de
          jueaulx qu' il embloit, Sy qu' il estoit certains que pendre lui
          failloit. La vielle vient a lui en la prison tout droit, Se li dist :
          « Mon ami, le mien corpz morir doit. Mais se voullïéz faire ce que mes
          corpz diroit, Tu serroyes delivre et miz hors du beauffroit. - Dame,
          dist li varléz qui de cuer l' escouttoit, Il n' est riens en ce monde
          que mes corpz ne feroit Pour garrandir - Dame, dist li sergens, penséz
          de deviser, Car je feray tout ce que vous vouréz commander. - Amis, se
          dist Ostrisse, il vous fault encoupper La femme ou duc d' un fait que
          tu me oras compter. Tu diras que a ton corpz vault l' autr' yer
          marchander Du bon duc Savary par venin enerber Et lui devois donner a
          l' eure du disner. Et quant tu l' avras dit pour la dame grever, Je te
          feray par nuyt de prison delivrer, Et ung riche cheval avraz pour toy
          monter Et XXX besans d' or te feray enboursser. Et de ce tenir vouray
          ma foy jurer, Et Yderne ma fille le voulra creanter A faire tout cechy
          que m' oéz deviser. - Dame, dist li garchon, faites moy amener Yderne,
          vostre fille, pour ce fait accorder, Car de sy fait marchié, quant on
          le veult outrer, Affiert souffissant gaige ou on se puist fÿer, Car on
          doit nulz croire. » Quant Ostrisse le vielle entendy le sergent, Sa
          fille courrut querre que sot le convenant, Et vient au prisonnier le
          serment jurant De lui a delivrer sans estre deffaillant Et de donner
          l' avoir sans estre deffalant. Et chilz dist qu' il ferra leur bon et
          leur command. Lors s' en vont les dames de le prison desevrant. Et
          chieulx va vistement ens ou pallaiz mandant Qu' on viengne a lui
          parler, car le besoing est grant, Car chose vouloit dire pour faire au
          duc grant. Adont y envoya le duc son lieutenant Et IIII chevaliers ou
          moult se va fÿant. Et ceulx a la prison sont venuz maintenant. Quant
          le varlet les voit, se leur dist en oyant : « Seigneurs, dist li
          varléz, je sçay a essïant Qu' il me convient morir car bien est
          affreant. Je l' ay bien desservy, sy m' en vois repentant, Mais dittes
          moy au duc qu' il se voist bien gardant De Floure sa moullier qui ne
          l' aime noyant, Car a moy marchanda a son argent payant D' enherber le
          bon duc. Je l' euch en convenant Dont j' ay le cuer de mi courrouchié
          et doulant. Pour ce le vous dy que des ore en avant Ne se voist li
          frans dux en sa femme fians, Car je vous jure Dieu, le Pere tout
          poissant, Que j' ay dit verité sans estre varïant, Car ou point ou je
          suiz et en tel convenant, Jammais ne mentiroye. » Quant les barons
          oÿrent compter ceste raison, Au duc en ont compté toute l' intencïon.
          Et quant li dux oÿ compter ceste raison, Il meïsmez en corpz vint
          parler au garchon Et lui fist recorder toute ceste raison. Et quant li
          dux le oÿ, si signa sa faichon. Au pallais remonta qui ne dist o ne
          nom. La dame euist tuee de boise ou de baston, Maiz elle s' en fuï au
          despensier Guion ; En my le nuyt l' ostella pardedens sa maison. Or
          vous diray d' Ostrisse, qui ait maleÿchon ! Elle ennorta le duc que on
          prenist le garchon Et qu' il fust tantost mors sans nulle arrestacion.
          Le dux le commanda ; en le nuyt le prust on Et lui trencha on le teste
          pardessus le menton Sans avoir de parler nezune audicion, Car le
          vielle y estoit pour haster le faichon. La recheut le meschans mort
          sans confessïon, Enssy doit comparer qui chasche traÿson. Le duc fu sy
          dollans en sa condicïon Qu' il entra pour ce fait en telle abbussïon
          Qu' il jura le Seigneur que Longins fist pardon Qu' il ardera sa femme
          en ung fu de charbon. Bien sceult la faulse vielle ou prinst
          herberguison, Se le dist au duc qui Savary ot nom Qui tantost le fist
          mander par son pruvost Huon. Ou pallaiz le menerent en grant
          contrissïon, En destordant ses poins, en faisant marission. A terre se
          pausma quant percheut son baron. Et ly dux s' escrÿa clerement a hault
          thon : « Ardés moy le putain sans nulle arrestission Qui faire me
          voulloit finer par puisson ! » Et la dame s' escrÿe : « Abbassiéz vo
          thon ! Car oncques ne le pensay, ne eubz avission De meffaire vers
          vous le monte d' un bouton. Mais je sçay bien qui veult destruire le
          commenchon On luy met sus le raige. » La duchoise ot grant deuilt,
          moult s' en va mesaisant. Et li dux dist a hault : « Baron, je vous
          command : Ardéz moy ceste faulse, n' aléz plus arrestant, Car son fait
          est prouvé, je croy bien le sergent. - A ! Sire, dist la dame, grosse
          sui d' un enffant. Je vous prie pour Dieu que moy gardéz tant Que j'
          en soye delivree en l' onneur Dieu le grant. Puis me faites morir, je
          le voiz desirant, Car plus chier ay a morir c' a plus estre vivant
          Pour souffrir le meschief de vo pute songnant. Car oncques puis que l'
          allastes accointant, Je n' euch bien puissedy en buvant ne mengant.
          Jehsus le vous pardoinst, le roy de Belliant, Car je le vous pardoinz
          puis ce jour en avant. » Lors se pausma la dame X foiz en ung tenant.
          Mais li dux n' y acconte le montance d' ung gant Car il avoit but la
          malle pouldre ardant Garny de sorcherie. Ly dux voit sa femme dollante
          et courrouchie Qui enchainte se fait dont bien ne lui pleut mye. Adont
          en appella sa noble baronnye. « Seigneurs, se dist le roy, or ne me
          celéz mie Comment me mainterray de cest renoÿe ? » Dont dist ung
          chevallier qui fu de sa meisnie : « Sire, le dame vient de noble
          anchisoirerie ; Elle est fille Thiery, le bon roy de Pavye. Ve cy que
          vous feréz, et mez corpz vous en prie : Je loe bonnement qu' elle soit
          renvoÿe A son pere tout droit qui a cher hardye, Et li soit une letre
          donnee et ottroÿe Du fait ainsi qu' il fait et dont est rattraitie ;
          Et soit au gré du roy selon son fait jugie. Ainsy sera moult bien
          ceste chose vengie Et se n' en serréz ja retéz de villonnye. - Par ma
          foy, dist li dux, et mes corpz sy ottrye. » Adont parla li dux voyant
          sa baronnye : « Dame, je vous bannis de la moye partie, D' Acquitaine
          le grant que j' ay en manburnye. Et sy vous en alléz et n' ayéz de ma
          maisnie Trois dames seullement que mes corpz vous ottrye. Conduire
          vous feray d' Alixandre d' Obrie Qui a vo pere dira l' estat de vostre
          vie. Sy faise de vo corpz toutte sa commandie. - Sire, dist la
          duchose, et je vous en mercye Donnéz moy mes enffans, tous deux, je
          vous en prie ! » Et ly dux respond : « Vous ne les avréz mie. Se vous
          estes de riens de mon corpz empeschie, Faittes ent comme mere ! » -
          Dame, se dist li dux, faites aléz vous ent ! Se je vous treuve demain
          nonne prouchainement, Je vous ferray ardoir a deuil et a tort et a
          torment ! » Adont ploura la dame qui le cuer ot dollent. Trois
          chambrieres prist a son commandement, Et alla ses deux fieulx baisier
          piteusement. Le deul qu' elle mena a son deppartement N' y eult sy dur
          cuer jusqu' a l' Arbre qui Fent Qui n' en eubst pité, selon mon
          essient. Alixandre li dist : « Alons nous ent ! Jhesus vous aidera a
          qui le mons appent. » A l' ostel Guion prinrent le nuyt herbergement.
          Or escouttéz d' Ostrisse que li corpz Dieu cravent ! Celle nuyt avec
          lui assembla maint parent, Et furent jusqu' a dix a qui elle s' attent
          Et leur dist : « Mes aimiz, or oyéz mon tallent. Par Yderne, ma fille,
          qui de beauté resplent, Sommez nous a honneur trestous entierement,
          Car li dux l' aime tant d' amour certainement Qu' il a donné congié sa
          moullier au corpz gent. Et s' elle estoit ja morte et mise a finement,
          J' espoire que li dux ou Acquittaine appent Prendroit nostre fille en
          droit mariement. S' en serient honnouré trestous nostre parent. Or
          vous prie et requiers tres aimablement Que, pour bien desservir de fin
          or et argent, Que le veuilliéz servir tost et ung seullement. Et si l'
          espiréz qu' ens ou bos seullement, Vous le mettéz a mort sans nul
          depportement. Et Allexandre oussy n' y espareigniés noyent, Et les
          trois chamborrieres occhiéz a tourment ! Et quant ly dux sevra son
          trespassement, Ma fille prendera qu' il ayme loyaulment, Car je lui
          ferray boire, se je puis, tel piemment Qu' a me fille ferra son talent
          ; Et l' eüssent juré tout ceulx du firmament ! Et quant ce sera fait,
          je vous ay en convent, Je vous ferray monter en sy grant tennement Que
          l' un ferray huissier et l' aultre chambrelent, Et l' aultre
          senneschal de tout son cassement. » Et silz ont respondu : « Nous
          ferons vo tallent. Ma dame nous ferons vo commandement. » Encement ont
          entre eulx a le dame en connvent. Mais on dist et c' est voirs : il
          mesquiet bien souvent Cellui qui trop convoitte. Or est le traïson
          fianchie et juree Pour le dame qui Floure fu nommee, Qui toute
          enchainte estoit, c' est verité prouvee, Du plus noble baron qui ains
          chainsist espee, Et par qui le loy de Dieu fu plus des siens montee.
          Ce fu le ber Garin qui tant ot renommee, Eins Monglenne concquist et
          le grant tour quarree Et Mabillette ossy qui son espousee, Ainsy que
          vous oréz, s' il vous plaist et aggree. Or commenche chanchon bien
          faitte et devisee Et matere royal bien faitte et bien rimee. Ceste
          matere ycy doit bien estre escouttee Sur touttes les et prisie et
          amee, Car le geste en yssy qui tant fu honnouree : Aymery de Nerbonne
          qui ame soit sauvee, Qui sept fieulx engenra par bonne destinee, Par
          qui la loy Mahon fu toudix avallee Et le loy Jhesu Crist assauchie et
          ellevee. Or vous vouray compter de le dame louee Qui d' Acquitaine
          yssy par une matinee. Apréz la dame y ot mainte larme plouree. Mais ly
          dux avoit fait crier a le vollee Que nulle creature n' alast une
          agambee Avec la dame hors de la ville loee. A l' issir de la ville fu
          grande la cryee, Et la dame en yssy dollente et esplouree. Et bien
          dist a lle gont quant fist la desevree : « Bonne gens, je m' en vois
          en estraingne contree. Mais par cellui Seigneur qui fist chiel et
          roussee, Ne se l' arme de mi ne puist estre damnee, Et foy que je doy
          cellui dont je fais la portee, Et que n' en soye ja a santé delivree,
          S' oncques envers le duc qui m' avoit espoussé, S' oncques pensay le
          fait de quoy je suy retee. Or lesseray le lieu dont j' estoye douee Et
          mes deux beaux enffans, dont je suy moult tourblee. Et pour Dieu
          penséz ent, doulce gent honnouree ! » Ad ce mot s' accoisa et s' est
          cheüe pausmee. Et les gens de le ville en estoient toublee C' oncques
          mais telz pitéz ne fu regardé. Mais quant la dame fu trestout oultre
          passee, A ses tallons lui fu le porte refermee, Pour ce que on vit
          adont le commune tourblé. Et quant la dame fu de pamison levee, A le
          voie se mist, si s' est acqueminee. Allexandre li dist : « Ne soyéz
          effraee. A vo pere, se Dieu plaist, serréz ramenee. Et si le averay la
          chose amonstree Comment le duc vous a maisement gouvernee Et par une
          songnans qu' il a trop en amee. C' est une euvre par quoy maise vie
          est menee A mainte preude femme. Or s' en va la duchoise ou n' ot que
          commenchier, Avec II chambrerres ; et se ont ung chevallier Qui bien
          le resconforte, mais ce n' y a mestier, Car toudix recommenche sen
          deuil a renforchier. Mais encores avra deul plus grant et plus
          plenier, Car les dix traïteur les sievoient derriere. Dessoubz les
          cappes sont armé li losengier. Deux journees sïevoient le courtoise
          moullier Dedens une forest ou devoit chevauchier. Deux lieues ens ung
          bos se allerrent enbusquier Ou le dame venoit, que Dieux d' encombrier
          ! Ainsi qu' elle devoit leur aigait aprochier, Yssirent hors du bos
          trestous li lozengier. Allexandre assallirent ; le chief li vont
          trenchier, Et puis les trois pucelles mirent a destourbier. La léz les
          mirent a mort sans point de l' atargier. La duchoise abbattyrerent de
          son courcint destrier, Et elle devant eulx s' alla aggennouillier. «
          Et pour Dieu, beaulx seigneurs, je vous veuil supplier Que ne me
          faichiéz mal ne nezung encombrier, Car toute enchainte sui, poins ne
          le pius noyer. Se vous faittes morir mon fruit sans bapptissier, Au
          jour du Jugement le comparéz trop chier, Car le Sainte Escripture ne
          nous veult tesmoingnier Que ch' est plus grant pités d' une femme
          acouchier D' un enfanchon mort né sans lui a presignier Que d' une
          chité perdre. » Sy comme la duchoise a ceulx merchy crioit, Il y avoit
          ung qui servie le avoit ; Et celle lui avoit fait tant de bien que il
          l' amoit, Car ung frere de mort respité lui avoit. Cheulx eubt pité en
          lui et si le ramembroit Du bien et de l' onneur qui en la dame estoit.
          « C' est asséz compaignons, or vous tenéz tous coit ! Car se la dame
          veult creanter sur sa foit Que jammais a nuil homme jour se monstroit
          En lieu ne en paÿz ou congneüte soit, A pere ne a mere que forment
          amer doit, Ne revenra o duc qu' amer ne le pouroit, Depportee serroit
          qui croire me voulroit. » Et ceulx ont respondu que estre ne pouroit :
          « Car se le duc le scet, tout pendre nous feroit ! » Et quant la dame
          oÿ que morir le falloit Ou aller en tel lieu qu' on le congnoisteroit
          Ne ly ne son enffant, adoncques s' apperchoit Que li jour est venus et
          le tempz, la entendoit Qu' il le fault rendre ou pendre. Dollente fu
          le dame, ou cuer ot grant esmay. Elle dist aux glouttons : « Oyéz que
          je diray ! Je vous ay en convent, et si le vous tenray, De le vie me
          sçauvéz, demourer m' en yray En tel lieu, se Dieu plaist, ou me
          congnisteray Creature vivant et mon nom chaingeray. Ne jammais vers le
          duc je ne retourneray, Ne jammais vers mon pere je ne renvoyeray Ne a
          amis, que ainchois me chellieray Comme je fusse morte, ja ne vous en
          ferray, Car saichiéz que ossy tost qu' accouchie serray, Dedens une
          abeÿe nonnains me renderay. Laissiéz moy les joyaulx et tout l' argent
          que j' ay, Car qui a de l' argent toudix dire oÿ ay Qu' il treuve des
          amis. Bon mestier en ay ! Saichiéz bien de vray que pour vous je
          priray Et par nuyt et par jour, et tant que je vivray. - Dame, ce dist
          ly uns, pour vous le requerray A tous mes compaignons, et si vous
          aideray Pour une courtoisie qu' a vous recouray Pardedens Acquittaine,
          le noble pallais gay. Ains puis ne vous haÿ, ne ja ne vous hairay.
          Mieulx vault a son besoing trouver ung ami vray Que denier en
          courroye. Ce dïent clerc et lay ; Je les en veuil bien croire. » Tant
          fist cellui qui voloit la duchoise garder Que tous ses compaignons lui
          vaulrent accorder. Mais encores lui convient fianchier et jurer A
          tenir trestout chou qu' il lui vault commander. Or et argent et
          joyaulx font la dame trousser Et puis se vaulrent de lui partir et
          deseverer. Et la dame commenche a plourer Et dist : « Beau Sire Dieux
          qui tout as a sauver, Or ne sai ge au quel je m' en pouray aller.
          Jammais ne m' oseray a nulluy a monstrer Qui congnoistre me puist, ne
          men corpz raviser. » Tant ala la duchoise que prez fu d' avesprer, Se
          vient a ung villaige pour hostel demander. A lui vient ung villain qui
          vint d' ahanner. La dame lui a dit : « Dieux vous veuille sauver !
          Beau sire, pouroit on cy endroit hosteller ? Je vous payeray bien de
          matin au lever. - Dame, dist li villains, veuilliéz alleurs aller, Car
          je n' ay mie hostel pour vous cy demourer. Je sui ung povres homs, s'
          arriéz mal a soupper, S' ay une povre femme qui ne fait que filler. -
          Amis, dist la ducesse, se Dieux me puist sauver, Je suy tout la plus
          povre que on pouroit trouver. Selon ce que men corpz devise, alleurs
          ne puis logier, Mais je n' en veuil plus dire ne n' en puis recorder.
          Se vous me voulléz croire et le mon corpz garder, Je vous ferray tout
          riche et vostre hostel membrer, Car j' ay or et argent pour joyaulx
          achetter. Vous me sembléz preudons, s' en faites a amer. » A tant ez
          vous l' ostesse qui le vient saluer Et li dist : « Dame amie,
          veuilliéz dedens entrer. De ce que nous avons, que Dieux nous veult
          prester, Vous en voullons partir, s' il vous en plaist user. » Dont y
          entra la dame et on le vault mener En la chambre l' ostesse lui va
          presenter L' argent et les joyeaulx la lui alla monstrer, Et lui fist
          l' endemain ung bon lit achetter. Tant se fist le ducesse en cest
          ostel amer Que de son corpz chescun se penoit d' onnourer. Et quant li
          maulx lui prinst qu' elle deubst enfanter, Et li enfez fu néz qui tant
          fist a louer, Li ostez proprement fu a l' enfant lever Et li donna son
          nom, Garin le fist nommer. Ce fust le ber Garrin qui tant fist a amer,
          Que puissedy alla Monglenne conquester Et concquist Mabillette. Ainsy
          fu nés Garrins qui poisanment rengna. Seigneur, en la nuytie que
          Floure en delivra, A mienuit tout droit trois feez vinrent la :
          Morgue, le seur Artus, et Ydain qu' elle ama, Et sy vint Gloriande que
          Jehsus tant ama. L' enfanchon ont saisi qui léz le mere osta. Elle vit
          bien les fees dont moult s' esmervilla, Mais tant fu esbahye que nul
          mot ne sonna, Regarde leur maintieng et si les escoutta. Morgue, le
          seur Artus, l' enfant desvolleppa. Entre ses mains le tient,
          mainteffois le saigna. « Enfes, ce dist la fee, grans honneurs t'
          avenra. Néz es en povreté, aussy Dieux s' aombra En la Vierge Marie
          qui IX moix le porta, Et puis en povreté Vierge en delivra En une
          povre estable, laquelle on lui presta. Et par celle occaision humilité
          se y monstra. Et pour ce te donray ung don qui te vaulra, Car prement
          de toy une gieste venra Dont la loy Jhesu Crist assauchie serroit Et
          le loy de Mahon en declinera. Ly plus doubteulx linaiges de ton corpz
          ystera Qui oncques fu ou monde ne qui jammais serra. Et avec tout che
          tel honneur t' avenra, Au monde plus preudoume de ton corpz n' avera,
          Car ja nulle boidie ton corpz ne penssera, Ne homs qui soit vivans
          decha mer ne dela De nulle villonnie ne te rapprochera. - Dame, se
          dist Ydain, par Dieu qui tout crea, Ne sçay que vous penséz, mais chus
          enfens avra Paine et doulleur asséz qui ja ne lui faulra. S' apprendré
          l' onneur qu' en le fin avra. Le pechié de son pere comparer lui
          faulra, Et par lui li accords de sa mere sera. De ssy jusques a ce que
          armures portera, Li dux devers sa femme accordéz ne sera. Mais par
          cestuy enfant bonne paix y sera. Et la grant traïson que la vielle
          fait a Sera toute sceüe ens ou tempz ...... Et si veuil que cilz
          enfans............ En l' aige de dix a........................... Que
          n' ont ly.................... De jeulx et
          ................................ Et des
          ....................................... Que
          .......................................... (...) I Puius fist maint
          bien a le dame a le clere fachon Et son enfant Garin que Dieux fache
          pardon, Car leux qu' il ot VI ans lui mist a sa maison. De letre lui
          aprinst par bonne intencïon, Car il le retenoit, plains fu d' avisïon.
          Si bien l' endoctrinoit et de telle faichon Que le mere en vivoit en
          consolacïon, Car bien lui souvenoit que les feez de non Avoient a son
          filz donné maint riche don, Et que par lui avroit paix au duc son
          baron. Sy en portoit l' enfant grant reveracïon Et li prestres qui
          seut la certaine occasion Ne le maintenoit mie a guise de garchon,
          Ainchois le maintenoit en guise de baron. A ses parrossians, dont il
          avoit la foison, Disoit que extraiz estoit de son extractïon. Or
          lairons de Garin, ce josne valleton, Et de sa mere aussy ; se ferons
          mencïon Du franc duc d' Acquittaine qui chier ot le lion Qu' encompté
          a sa femme la monte d' un boutton Par Ottrisse le vielle qui est
          malleïsson. Donna a boire au duc une telle pouisson, Il en ama Yderne
          d' une telle fachon, Lui dux n' avoit fianche sy non Et estoit si
          dolens en sa condicïon Qu' il n' en avoit enfant a sa divisïon A qui
          il puist donner sa noble regïon. Car maulgré ses amis dont il avoit
          foizon, Espousa il Yderne au moustier Saint Fagon, Dont les nouvelles
          allerent entour et environ Tant que le roy Thery en sceut bien le
          fachon. Quant de sa fille sceut bien la conclusïon Et que li dux avoit
          fait vers lui tel mesproison, Dont fu forment dollens ; il y avoit
          bien raison, Car il amoit sa fille de cuer loyal et bon. Et si vivoit
          sa mere qu' en grant confusïon Fu du corpz de sa fille et de l'
          extraccïon. Quant compter en oÿ toutte l' estallison, D' annoy et de
          meschief cheïst en pasmison. Car je croy que en ce chiecle petit de
          gens voit on Qui aime que mere. Dollant fu moult li roix, aussy fu la
          roÿnne, Quant de Floure ont oÿ certaine convine. Et vers le duc avoit
          eubt telle bruÿnne Qui de nouvel avoit espousé sa mesquine. Le dame s'
          escrÿa : « O roy de bonne eurinne, Nous enffant est perdu qui estoit
          de bonne mine. Le duc le fait morir a grande discipline. Se vengie n'
          en suy, ne me prise une pine, Car par une putain i l' a prins en
          haÿne. - Dame, si dist li roy, par sainte Katheline, Compte m' en
          rendera ains qu' il soit long termine, Car je lui destruiray la terre
          et la saisine, Ne ja ne lui lairay vaillant une espine. Ains le ferray
          fuÿr tout oultre le marine Ou ma fille rarray que j' aime d' amours
          fine. » Lors fist escripre en brief ou il mist son signe Et manda
          saudoyers jusques en Pallentine. Lombars, Sezilliois, Rommains de
          bonne mine Et trestous ses amis ou lignaige s' encline, Que tous
          viengnent a lui sans jour et sans termine, Aussy bien apresté de bonne
          armure fine Et pour aller combatre sur le gent sarrasine. Tant de gens
          assembla, ne cuidiéz que adevine, Que plus de CM hommes y ot de sa
          saisine Pour destruire le duc qui bien sot le convine, Dont oit qu' il
          le manescha. Ce fu au mois de may qu' ivers va a desclin Que li roy de
          Pavie, le tayon ber Garin, Assembla ses amis ; grans furent ly carin.
          Pardevers Acquitaine se sont mis au chemin. Thery, le noble roy qui
          sens enthierin, Chevaulcha fierement et o lui sen cousin, Dont
          mareschal a fait d' un Lombart, Maudequin. Sires estoit de Brisses et
          du chastel Bellin, N' ot plus hardy de lui jusques l' eaue du Rin. Et
          li duc Savary, quant il sceut le couvin, Fist garnir ses citéz de pain
          et de bon vin. Au léz de par dela, sy c' on treuve ou latin, Avoit li
          riche dux ung chastel maberin. Le tour de Rochemont l' appelloit li
          voisin. N' avoit sy fort chasteau jusques en Limosin. La envoya li dux
          son senneschal Gaudin ; Peres estoit Yderne qu' il amoit par venin
          Garny de sorcherie. Ly duc fist Rochemont richement pourveïr.
          Saudoyers y transmist le passaige tenir, Puis envoya a Mech son
          messaige furnir, Au Lorin Garin son affaire geÿr. Jermain fu a son
          pere, sy le devoit chierir ; Se lui fist assavoir qu' on le veult
          assaillir. Mais li noble Garin n' y povoit adont venir, Car il avoit
          adont grant terre a maintenir Pour le Besgue Bellin que on avoit fait
          morir En cachant le grant porc qu' on deust adont haÿr. Sy en devoit
          la guerre ad ce tempz advenir Par les cuers orgeuilleulx qui tout
          firent honnir. Sy manda a son cousin qu' il n' y povoit venir Pour le
          sien corpz aidier ; trop avoit a souffrir Pour le mort de son frere.
          Quant le duc d' Acquittaine oÿ le mandement Et qu' il ne seroit point
          aidié de son parent, Lors envoya a Digon a Garnier son parent. Ce fu
          pers Millon qui tant ot le corpz gent Et le fille Puppin eut en
          marïement. Sil allerent Savary au corpz gent A mille saudoyers arméz
          souffissanment, Jusques en Acquittaine n' aresterent neant. Et quant
          le duc les vit, sy leur dit haultement : « Seigneurs, a vous me plaing
          et deuil haultement Du faulx roy de Pavye qui tant a hardement Que
          viengnent assaillir et guerrïer mes gent. Rocchemont a assiz, mon
          noble casement, S' esille mon paÿz et ars villainement ; Et si ne sçay
          pour quoy ne a quoy ne comment. J' euch sa fille espousee, on le scet
          vrayement, Mais elle marchanda de mon enherbement, Et pour chou le
          banniz hors de mon casement. Or en veult le sien pere en prendre le
          veignement. Et puiz que li homs scet en voix certainement Que sa
          moullier ly cache ung tel destourbement Qu' a lui faire morir
          mallicïeusement, Se puissedy le tient, follie le sourprent. Car on
          dist et s' est vray et le croy fermement : Mieulx vault ung maulvais
          homs que annemiz soupprent Que une mauvaise femme. Quant li barons li
          duc enssy parler, Se lui ont en convent de lui a conforter. Et lui roy
          de Pavye a fait ses tréz lever Pardevant Rochemont que tant sont a
          louer Sans ce que s' il povoit ce chastel concquester, Seurement ne
          povoit ens ou paÿz aller. Trois mois y sist le roy, si quant j' oÿ
          compter, Et fu ou tempz d' esté qu' il s' y veult hosteller, Droit a
          le Saint Jehan que on doit cellebrer. D' ycy jusqu' au Noel le
          convient demourer, Ainchoiz qu' il le peuïst nullement concquester.
          Mais le duc et ses gens veirent parlementer Par dessus la riviere sans
          battaille livrer, Car le duc d' Acquittaine cuidoit le roy tanner Et
          que par desplaisance il s' en deusist raller. Mais le roy n' ot talle
          de sa guerre finer, Ains dist qu' il veult morir ou s' entente
          adchiever. Or escouttés de quoy il s' alla aviser Pour le chastel
          avoir que tant povoit desirer. Cent escielles de cordes fist faire et
          ordonner Et a havech de fer attacquier et noer. Puis fist abiz de
          diaubles bien IIM estorer, Noire peaulx et boççuez a regarder, Faulx
          visaiges cornuz laidement figurer. S' en fist IIM des siens laidement
          attourner, Et si fist a chescun deffendre le parler, Et se leur
          commanda laidement a huer ; Tout ainsy que ennemiz les fist il
          demener. En une nuyt d' iver il prent fort a venter, Et tellement
          plouvoit que on ne povoit durer, Les fist le roy Thierry des tentes
          desseverer, Et fait a chescun son esquielle porter Et ung blason aussy
          pour eulx a couverter, Et puis vers le chasteau les fist tantost
          aller. Et se fist par a ses tréz touttes ses gens armer Sans esprendre
          clareté et fu allumer. Demourerent en l' ost sans noize demener. Et
          les IIC s' en vont comme serroient porchengler, Tout ainsy comme
          diaubles. En guise d' ennemy s' en vont les saudoyers ; De cy jusques
          au chastel ne veuillent point attargier. Es fosséz s' en vont muchier
          et avvaller, Puis se sont venuz aux murs que on faisoit bien gaittier.
          Les gardes des cristeaulx préz vinrent approchier ; Crierent hault
          cryt pour les gens reveillier. Ceulx du chastel s' avallent et s' en
          vont aubresgier, Et vinrent aux cristeaulx pour traire et pour
          lanchier. Et ly Lombars vinrent contre les murs plainier, Les
          eschielles et cordes pour aux murs attacquier. Puiz prinrent a crÿer
          ung son orrible et fier, Et monterrent a mont en guise d' adversier,
          Les escuz deseure eulx pour les caulx abbaissier. Et chilz ont ce
          veüt, leur semblant lait et fier. Lors dist li ung a l' aultre sans
          point attraigier : « Ce ne sont mie gens ; ce sont diaubles d' Enfier
          Qui sont desquaïnés de l' ostel Luccifier ! Regardéz Burgibuz et Cayin
          le luvier Et Noiron et Pillate et Satan l' adversier ! Hors d' Enfer
          sont yssuz pour nous addommaigier. Pour Dieu, fuyons nous ent, nous n'
          avons mestier, Car se nous demourons, n' y a nul recouvrier, Et ilz
          nous emporteront en Enffer herbregier. » L' un se tourne devant et l'
          aultre derriere ; Il n' y avoit si hardy qui ne se prengne a seignier.
          Ilz n' ont cuer ne povoir des cresteaulx approchier. Et vous le
          senneschal montéz sur ung destrier. Quant il vit que sa maisnie
          arriere repairier, Du grant annoy leur a prins a hucquier : « Pour
          Dieu, que faites vous, noble chevallier ? Que ne vous deffendéz a loy
          de bon guerrier ? J' och la hors grant huee ! - Seigneurs, ce dist
          Gaudins, ly hardyz senneschaulx, Que ne deffendéz vous a force ces
          cresteaulx ? » Et sil ont respondu : « Ce n' est mie ung assaulx, Ains
          sont les ennemiz et diables infernaulx Qui sont cornuz que bestes et
          noirs comme corbaulx. Bien CM diaubles sont cy a ces cristeaulx Qui
          portent en leurs mains je ne sçay quelz boyaulx, Et huent enchement
          comme vachez ou toureaulx. Ilz nous emporteront en my leurs heritaulx,
          En Infer ou on met les mauvaiz et les faulx. Ilz ne vont radoubtant
          saiettes et quarreaulx. Nous leur avons jecté plus de CM cailleulx ;
          Mais qui leur gietteroit des mariens et des baulx, Et toute la
          fortresse abbatteroit sur eaulx, Il n' en donroient mie le monte de
          deux aux. Mettons nous a garrant a ses moustiers royaulx ! » Et quant
          ycés parlers oÿ li senneschaulx, Cuida que ce fu vrayz, si n' en fu
          lyéz ne baulx. Oncques vers le moustier ne se tourna li vassaulx :
          Bien scet que ly dïaubles y sont vollentiers maulx. Ou dongon s' en
          fui ; la entra lui vasseaulx. Le pont drescha a mont, sy fruma li
          flayaulx. Pardessoubz les desgréz des loiges principaulx Disoit sa
          Patre Nostre. Ainsy par le castel se sont mis a garant Par tres grant
          paour escuier et sergent. Ly ung fait croix derriere et li autre
          devant, Et li aultre alloit eaue benitte jectant. Et ly baron alloient
          encontremont rampant, Moult laidement alloient hullant et glatissant,
          Tout ainsi comme diables s' alloient demennant ; Et montent aux
          cresteaulx et homme n' y vont trouvant. Il ont prins les cresteaulx et
          mot ne vont sonnant, Et puiz s' en sont venuz a le porte devant ; La
          barbequesne s' en vont par forche despechant. Les wardes de le porte
          s' en vont tout fuÿant Et touttes leurs armures s' en vont illec
          laissant. Adont vont li Lombart la porte despeschant ; Au chastel sont
          entréz, baux et lyéz et joyant. Illeucques n' ont trouvé ne femme ne
          enffant Qu' ilz n' ayent mis a mort a l' espee trensant. A eüreulx se
          tient qui se mist a garrant ! Li senneschaulx estoit ou dongon haulx
          et grant, Quant il vit son chastel qui alloit emplissans. Il perchoit
          les barons dont il y avoit tant ; Oncques més en sa vie n' ot le cuer
          plus dollent. A une fause porte s' en est venuz courrant, Du dongon
          est yssuz droit a l' ambre crevant. A le voye se mist son doumaige
          plaignant, Plus de CM foiz clama son corpz meschant. Pardevers
          Acquittaine s' en est alléz fuiant, Mais ains qu' il y entrast, en y
          ot ja devant Et au duc Savary vont le fait recordant Qui moult s'
          esmervilla quant sceut le convenant. Le bon duc de Digon va vistement
          mandant Vers Raoul d' Engleterre, ung sien appartenant, Et les aultres
          barons dont il y avoit tant. « Seigneur, se dist li dux, trop me va
          desplaisant Que le roy de Pavye me va sy traveillant Qui a prins mon
          chasteau Rochemont le plaisant Par trop soutieul mallice. » Ainsi
          comme le duc a ses barons parloit, Et vous le senneschal que durement
          amoit. Sy tost qu' il vit le duc, devant lui s' arestoit. Et le duc
          lui demande comment perdu avoit Roichemont le chastel, et il lui
          devisoit Comment Lombars y vinrent aumynit tout droit A guise d'
          annemi ; sy chescun cuidoit Que ce fussent diaubles, a chescun le
          sembloit. De chief en chief lui dist comment la choselloit, Comment
          ses gens sont mors et occyz a destroit. Quant li dux l' a oÿt, forment
          lui annuyoit. Il jure Damedieu qui hault siet et loing voit Que se le
          roy l' approche, qu' il se combatteroit. Et li roy de Pavye, qui au
          chastel estoit, Y a mis garnison et puiz s' en deppartoit. Vers
          Acquittaine va au plus droit qu' il povoit ; Jusqu' a le cité le roy
          ne s' arrestoit. A demi lieue préz d' eleusques se loigoit, Et puis
          manda au duc qu' i moult forment hayoit Que renvoyer veulle les enfans
          qu' il avoit Engenréz en sa fille que bien morte cuidoit. Et ly dux
          lui manda que point ne le feroit Et qu' il en estoit peres, et pour
          fieulx les tenoit ; Et puiz manda au roy qu' il se combatroit Contre
          lui corpz et corpz en le campaigne droit Ou de gens contre gens, ainsi
          comme il vouroit. Et quant le roy le sceut, au messaigier disoit Que a
          ll' encontre du duc battaille livroit, Et lui a mis le jour qu' il se
          combateroit. Chescun a son povoir s' appreste et se pourvoit Pour sa
          vie deffendre. Ce fu droit apréz les Pasques ou joly mois d' avril Que
          le roy de Pavye, que on appelloit Thery, Deüst livrer battaille au bon
          duc Savary, Le pere au ber Garin qui Monglenne saissy Et concquist
          Mabillette la belle ou corpz joly, Ainsy que je diray qui bien m' ara
          oÿ. Droit a l' aube crevant, ce fu en ung mardy, Yssirent d'
          Acquittaine les chevalliers joly. Garnir, ceulx de Digon, premierement
          yssy ; Ber Raoul d' Angleterre s' arouta avec lui. Gaudin le
          senneschal apréz point ne failly ; Et li duc d' Acquittaine et ses
          barons aussy Yssirent de la ville apprestéz et garny. Et le roy de
          Pavie sur le camp le attendy. Le ber Amaudequin, qui le cuer ot hardy,
          Le banniere porta ou li ors resplendy. S' amainent la battaille a
          guise d' ennemy. La ot maint cor d' arrain et sonnent bondy. La
          viennent main a main de combatre ahasty. La peuïssiéz vëoir un estour
          aramy, Tant de lances brisier et deffrochier parmi Des mors et des
          navréz, des affolléz oussy. Lombars crÿent « Pavie ! », se se sont
          estourmy ; Et les autres « Acquittaine » qui enssy donnerent cry. La
          commencha bataille ains nul telle ne vy. Ce jour y ot thué maint
          chevallier hardy. Ainsy va de le guerre. Pardevant Acquittaine, celle
          cyté jollye Se combaty moult fort le bon roy de Pavie A ll' encontre
          du duc qui « Acquitaine ! » crÿe. Le duc estoit montéz sur ung cheval
          d' Orbrie Et tenoit une lanche trenchant et faittie. Entre Lombars se
          boutte par telle fellonnye Que tout contre le corpz ung Lombart l' a
          ficquie. Quant le lance failly, s' a l' espee sacquie. Et Garnier de
          Digon fu plains de baronnie ; Que il attaint a cop, il n' a mestier d'
          envie. Le duc Raoul d' Engleterre aux armes se cointie. Quaudins le
          senneschal la grant banniere guie, Fierement le porta sur les gens de
          Pavie. La fu telle battaille maintenue et furnie Dont maint homme
          morut a deul et hasquie. Et li fier roy Thieris estoit a l' estournye
          Et tenoit en ses mains ung faulsart qui flambye ; L' allumelle ot de
          lei plus de paulsme et demie. Chevalliers avoit en sa connestablye ;
          Tous ceulx de ses armes en battaille renguie. Le campaigne d' or
          estoit en la terge vautye A ung esgle d' asur et geulle qui roullye.
          Telz armes ot li roy qui par grant fellonnye Se combatty se jour sur
          sa adverse partye. Parmy l' estour cerquoit, a haulte voix crie : «
          Oiz tu duc d' Acquittaine qui ma fille as traÿe ! Je te deffy de Dieu,
          filz de la Vierge Marie, A qui je prie de cuer et main et amittie Qu'
          il m' en ottroit vengence. » Ly riche roy Thery va parmi la bataille
          Qui tenoit ung fausart qui tresluist et bien taille. Il freoit au plus
          groz, se laissoit le piettaille. Vit le duc d' Acquittaine qui ses
          gens en parpaille. Et quant le roy le voit, d' eslongier ne lui
          chaille, Ains le approuchant comme esprivyer la quaille. Et lui dux
          vient a lui ; n' attent point qu' on l' assaille, Mais ainchoiz se
          hasta, ne le doubte une maille. Du faussart le ferru a mont sur le
          ventraille, Les arrestz du blason descouppe et destaille, Le col de
          son destrier le couppa comme estaille. Cheval et chevallier devant le
          barronnaille Abatty tout a terre. Moult fu hardy le roy et de moult
          fier vertu ; Cheval et chevallier a tout jus abbattu. Ly chevalliers
          lombars sont au duc accourru, Et d' aultre part y vinrent si avant et
          si dru Raoul, chilz d' Engleterre a corraige membru, Et Garnier de
          Digon, qui peres Millon fu, Qui ramena Maisnet au droit port de sallu,
          Dont les sires furent mors, ainsy que avéz oü. Pour rescoure le duc
          ont grant paine rendu, Mais ce ne lui vailly la monte d' un festu, Car
          les Lombars ce jour l' ont leur seigneur rendu. Et quant le roy le
          tient, oncque sy lyéz ne fu. A ses gens le livra qui bien fort l' ont
          tenu ; Ne le vouroyent rendre pour ung muy d' or moullu. Et quant
          ceulx d' Acquittaine ont ce fait appercheu, Dont furent esmary et
          furent esperdu. Mais non pour tant se vont forment combatre. Et li duc
          de Digon y a maint caup ferru. Le roy va celle part, plus n' y a
          attendu. De son faulsart lui a ung ruide caup ferru Sur l' archon
          parderriere ; l' a si fort estendu Que peu s' en failli qu' il ne l'
          abbatty. Mais Maudacquin tenoit ung espiel esmollu ; A ce point fiert
          le duc, si tost qu' il l' a veü, Que du cheval a terre i l' a jus
          abbattu. Lors l' assaillent Lombars qui s' en sont appercheu. Le duc
          orent tellement navré et debattu, Au roy tendy s' espee qui l' achier
          ot mollu ; Prie garrandir sa vie, ly a son branc rendu. Et li roy de
          Pavie a le duc receü, Avec les autres l' envoye. Prins sont en la
          battaille les deux plus souvrain : C' est le duc d' Acquitaine qui
          tant ot le ceur vain Et le duc de Digon, qu' il tenoit a germain.
          Quant Raoul d' Engleterre vit que li cappitain Estoient ainsy pris,
          dont pensa que mal sain Faisoit en la battaille perilleulx et grevain.
          Asséz se souhaida en son pallais lontaing. Non pour tant pour honneur
          se ferry si applain Que forment le redoubtent et Lombart et Romain.
          Mais si avant ala qu' il y perdy sa main ; Maudacquin lui trencha
          pardeléz ung cavain. Lors appella li dux Regnault son chappellain : «
          Amis, rallons nous ent, pour le corpz saint Germain ! Se en la cyté
          renterons, nous morons cy de fain, Car trop sont les Lombars crueulx
          et villain. Mettons nous a le voye ! » Forte fu la battaille, les
          Lombars l' ont vaincue. Li duc Raoul s' en va avec sa mesnie drue ;
          Devers le bos s' en vont la grant voye battue. Le senneschal Gaudin de
          crÿer s' esverdue « Retournons, bonne gens, la journee est perdue !
          Mieulx vault que nous tournons arriere c' on nous tue. Mauldix soit il
          de Dieu qui conseilla l' issue ! » Dont se vont retournant comme gens
          esperdue ; Jusques en Acquittaine n' y ont rengne tenue. Moult en y ot
          de mors a l' entrer d' une rue, Car le roy les sievoit qui forment s'
          esvertue. Qui n' y peut avenir, a son povoir il rue. Pau failly que ad
          ce cop n' ont le cité perdue. Mais les dames ce jour leur firent grant
          ayeue, Car dessus les cresteaulx fu chescune accourrue. La jecterent
          aval mainte piere cornue Pour la chité deffendre. Pardedens
          Acquittaine sont rentré les barons. Gaudins le senneschal fu plains de
          marisons. La porte fist fermer dont moult furent li gon. A tant ez
          vous Yderne a la clere fachon. Quant elle sceut du duc que on en
          menoit prison, Elle en fu moult dollente et plaine de frichon ;
          Pardessus la cauchie cheÿ en pamison. Ostrisse l' en leva par l' ermin
          pellichon ; Ou pallais le mena ou sont les valleton, Anthiaume et
          Gerin qui furent enfanchon, N' avoient que VII ans en icelle saison.
          Quant de leur pere sceurent le vraye establison, Qurant deul en
          demenerent et grant plourison, Car amenrie en fu le leur extracïon.
          Moult forment mauldissoient roy Thery et ses baron. Le senneschal
          manda les chevallier de nom. Au conseil sont allé pour ceste occasïon.
          Et la furent d' accord chevallier et baron Qu' il feront souverain du
          senneschal selon, Tant qu' ilz raront le duc qui ceur a de lyon. Or
          vous diray du roy qui cuer ot de griffon, Qui retrais est arriere dens
          son pavillon Et o lui son princhier qu' il ama de cuer bon. Le duc
          fist amener et Garnier de Digon. Quant le duc d' Acquittaine a veüt le
          fachon, Haultement lui a dit que bien l' entendist on : « Dy moy, duc
          d' Acquitaine, dont vient la traÿson Que evers ma fille as fais sans
          cause ne raison ? » Et quant li duc l' oÿ, se lui dist a hault son : «
          Sire roy de Pavie, Dieux scet bien l' occasion Pour quoy je l' ay
          bannie hors de ma regïon. Mais oncques de sa mort je ne sceuch ung
          bouton. Pour moy ne pour mon fait ne a ma commandison, N' ot oncques
          mal son corpz ; sy ait ma tiene pardon. » Et dist ly roy Thieris : «
          Ce ne vault ung bouton ! Verité me dirés ainchois l' Assenssïon Par
          forche de jehinne. » Le roy fist commander a sa chevallerye Que les
          deux princes soient menéz droit en Pavie, Ens ou maistre chastel qu'
          il eubst en reflambie. Le IIIe des barons le commande et ottrye Qui
          les ont enchergié sur a perdre la vie. L' endemain au matin droit a l'
          aube esclarchie Se deppartirent de l' ost banniere desploÿe. S'
          enmainent les prison de haulte seignourie A Pavie le grant, celle cyté
          jolye. Illeucques furent conduit, si que l' istoire crie, Et li royz
          fu loigié en icelle partie. Jusqu' a le Saint Jehan, la feste jolye,
          Oncques n' y ot assault, battaille n' evaÿe. Le senneschal estoit en
          la chité anthie, Yderne, sa fille, qui moult fu courrouchie Et
          Ostrisse, sa mere, qui moult sceubt sorcherie. La furent les deux
          freres qui furent de le royal lignie, Anthiaume et Garin, qui sont
          chiere abaubye Pour le duc qui prins en la grant estourmie. Le
          senneschal Gaudin n' eut point la chiere lye. Du duc qui estoit prins
          souvent pensse et varye Comment il lui fera secours et aÿe. A ung
          conseil manda toute la baronnye ; Ou pallas d' Acquittaine vint la
          chevallerie. Le senneschal Gaudin a raison commenchie : « Seigneurs,
          or m' entendéz, pour Dieu, je vous en prie ! No souverain est prins,
          Dieu lui soit en aÿe ! Jammais ne le rarons, c' est bien chose averie,
          Se nous ne le ravons par fait de villonnie. Et j' ay bien oÿ dire,
          asséz plus d' une fye, Que on doit toudix grever son adverse partie.
          Or me sui avisé d' une grande boidie : Nous manderons au roy qui les
          Lombars maistrye Qu' il nous prengne a mecy et chescun s' y ottrye Et
          que nous lui renderons celle cyté hantye. Et si tost que li paix en
          serra pourtraittie, De cheens yscerons trestous a une fye. Par cincq
          portes royaulx iert no voye accueillie, Tous venans a ung a battaille
          renguie, Ung pou devant le jour que l' ost est endormye ; Et puis leur
          courrons sus comme bestes esraigie. Tente n' y demoura que ne soit
          tresbusquie. La pourons concquerre a l' espee fourbye Tant de sy bons
          prisons et de tel seignourie Que nous rarons les nostres, je ne m' en
          doubte mie, Se vous me voulléz croire. » Quant ceulx oÿrent Gaudin, le
          hardy senneschal, Se lui ont respondu : « Vecy dit de vassal ! A vous
          nous accordons, car point n' y a de mal Quant c' est pour ravoir no
          seigneur natural. Que ferra le messaige au maistre tref royal ? » Et
          dist li senneschaulx : « Nous avons ung liegal A qui nous saillerons
          nostre fait general. Sy en dira au roy le fait qui yra mal, Et de nous
          a lui rendre sommez tout peringal ; S' en fera serment pour nous en
          principal. Mais nous n' attenderons ja la monte d' un estal ; Ainchoiz
          ysserons hors pardevant le journal, Armés de toutes armures, a piet et
          a cheval. Et puis yrons en l' ost mener tel bastestal Que n' y demoura
          pavillon ne cendal Qu' abbatus ne soit et tout rué aval. Se ramerons
          prisons dedens nostre herital, Contes, chevalliers, prinches et
          marescal, Pour quoy nous rarons no seigneur natural Qui prins en la
          battaille. Or tout che conseil accorde loyaulmement. Le liegal ont
          mandé et dit tout vrayement Que au roy Thiery se veullent rendre
          commumalment Et qu' il s' en voist au roy pour prendre parlement Et
          ung certain respit sans nul destrÿement. Chil cuida que ce fust vray
          purement. De la cité yssy montéz moult noblement ; De cy jusque a l'
          ost ne fist arrestement. Le pavillon du roy manda haultement. Le roy
          Thiery trouva avec son chambrelent ; La juoit aux eschiéz et a son jeu
          entent. Et li ligaulx le vint saluer haultement Et dist : « Roy, Cilz
          vous gard a qui le monde apent ! Sires, a vous suy transmis pour faire
          accordement. Barons et chevalliers, trestous comumaulment, Vous prient
          et requierent, pour Dieu omnipotent, Que a mercy les prennéz ; chescun
          a vous se rent. Et demain au matin, s' il vous vient a tallent,
          Apporterons les cléz a vous tous humblement, Deschaulx en puis les
          drapz linges tant seullement. » Et quant le roy l' oÿ, si dist
          courtoisement : « Je m' en conseilleray a mes barons briefment. » Lors
          manda son conseil, mais chescun si absent. Et aussy fist le roy par
          ytel convent Que on lui rende les fieulx a corpz gent, Anthiaumes et
          Garin, c' est ou son corpz tent. Ainsy le respondu au liegal
          doulcement. Chilz prinst congié au roy et fist deppartement. Il cacha
          mallice et si n' en sceut neant, Ainsi que vous oréz asséz
          prochainement Recorder en l' istoire. Or s' en va le leegaulx sans
          nulle demouree ; Jusques a le chité n' y a fait arrestee. On lui a
          vistement le porte deffermee Et il est entréz ens, a maisnie privee.
          Lors qu' il fu revenus, fu le clocque sonnee. Le conseil se assambla
          en la salle paree Et la ont les nouvelles oÿes et escoutees. Dont dist
          le senneschal : « La chose est ordonnee. Or appereillons nous trestous
          a la vespree ; Se ysserons de matin ainchoiz l' aube crevee Par V
          portes royaulx sans noize et sans cryee, Et sy les courrons sus comme
          beste dervees. » Et ceulx ont respondu : « Sy soit comme vous aggree.
          » Ainsy fu par la ville ceste chose comptee. Toute nuyt anuytie ne fu
          trompe sonnee, Ne cor ne olliffant sonné a la vollee, Ne haulte raison
          ditte, ne noise demenee. Par cincq portes yssirent, c' est verité
          prouvee, Tout revenant a ung par parolle assignee. Puis retournerent a
          l' ost tout a une huee. Quant vient a l' approichier, telle noise y ot
          menee Que tout en retentist et le piere et pree. Toutte ly ost en fu
          tellement effraee Que tout y s' en fuioient comme bestes agaree, Car
          ilz cuidoient bien avoir paix confermee. Sy n' avoient dormy a repoz
          de l' annee, Or estoient ainsi comme tout asseüree ; Sy furent plus
          sourpris a celle matinee Que ung lere qui ait emblé une lieuee Et ung
          le maine pendre. Moult fu grande la noize quant vient a l' aprochier,
          Hideusement a fait les Lombars resveillier. Trestout s' en vont fuyant
          barons et chevallier. Le roy Thiery demouroit, quant il oÿ busquier
          Son maistre chambrenc qui le prinst a hucquier. « Or sires, dist il,
          or sus sans attargier ! Tous sommes mors ou prins sans nezung
          recouvrier. Tout traïson fut che comme vous raccomptay hier. Vecy
          ceulx d' Acquittaine qui viennent essillier Tous ceulx de vostre ost
          devant et derrier. Oncques ne fu veü si mortel encombrier ! » Et quant
          le roy l' oÿ, si se prist a seignier. « Ou araye fiance quant me voy
          esseillier De cellui proprement qui doit gens conseillier Et qui ne
          devoit, pour les menbres trenchier, Traïson pourpenser pour autruy
          dompmaigier ? Par saint Pierre de Romme que requierent pasmier, Se je
          puis a Pavye sauvement repayrier, L' appostelle ferray ce dommaige
          payer. Quant son cler m' a teraÿ et fait tel encombrier, Mon dommaige
          doit rendre. » Le roy s' est vistement chaulchiés et vestus Et monta a
          cheval ; sy a son blason pris. Venus est sur les champz, s' a entendus
          les cryz Que si homme faisoient contreval les larris. Moult volentiers
          allast contre ses ennemis, Mais ne voit chevallier qui s' en soit
          aastiz ; Chescun va dollans et esbaubiz. Dont s' esclama le roy plus
          de cent foiz chetif. « Ellas, dist le roy, je perch cy mes amis Et s'
          est par le liegal que enchement suy traÿz ! » Dont li ont dit les
          princes : « Noble roix gentilz, Mettéz vous a garrant ; rallons en no
          payz, Car a cy demourer ce n' est point vostre pourffit. » Lors l' ont
          prins par le regne de son cheval de pris ; Ou il vaulsist ou non, a la
          voye le ont miz. Pour aller au chastel que devant orent pris, Se
          mirent a le voye ; mais pres furent sievyz, Car le senneschal aussy
          sourprist le paÿz. Sy ne fuissent retrais, on les euïbst saissiz. Au
          bos sennestre s' en vont d' armures garnyz ; En ung bos sont entréz
          qui fu vers et jolyz. Lors s' appareille le jour qui leur est
          esclarcy, Et les Lombars s' en vont fuiant par les laryz. Asséz en y
          ot de mors et s' en ot moult de pris ; Nobles en fu li gains, chescun
          en a moult pris. Ne laissierent le sieute que ce ne fust préz de midy
          ; Puis s' en vont repairant ou chastel dont je dy, Qui des Lombars
          devant avoit esté pris. Layans avoit Lombars, ne sçay VC ou VI, Mais
          les gens d' Acquittaine les orent tant assailli Qu' ilz rendirent le
          tours sans plus faire destry. Sauve corpz et avoir, ainsi fu l' accort
          pris. Puis rallerrent Lombars trestous en leur paÿz. Encement fu adont
          delivréz le pourpris, Mais ains pour chou ne fu leur seigneur
          grrandiz, S' avoient des Lombars plenté en prison mis. Et quant le
          senneschal ot ses estas furnis, Il en fu tellement fier et
          enorgeuilliz Qu' il vault tout sires estre et maistre du paÿz. Car il
          donnoit beaux dons et les vairs et les gris Et ceulx qu' il pooit
          donner aux grans et aux petis, Il aveulist le monde. Saige sont les
          barons qui s' en revont leur voye. Vais s' ent le roy Thery qui moult
          forment anoye. Il n' en va remanant tref ne tente de soye, Et de ses
          chevalliers a perdu belle moye. Ly roy en jure Dieu a qui du tout s'
          apppoye, Que Roume destruira qui est plus grant que Troye Ou il fera
          sa perte en certaine monnoye. Vers Pavye s' en va, moult forment se
          honttoye. Tant s' en va exploittant au sa maisnie quoye Que Pavye est
          entrés, qui luist et reflammoye. Quant le roÿnne sceut de vray la
          faulse voye, Que le roy fu traÿz, durement lui annoye. Et toute la
          cité environ se tient quoye. Le roy monte au pallais, a ung prince s'
          appoye. En sa chambre est entré, et [...]noblent s' aroye. Aussy bel
          se contient et paire et se contoye Que s' il eust concquiz la terre de
          Savoye. Bien dist que uns homs ne doit entrer en folle voye ; On ne ra
          point sa perte. Le roy est revenu au pallas de Pavye. Le duc a fait
          venir devant sa baronnie Et quant il l' a veü, haultement lui escrye :
          « Savary d' Acquittaine, perdre vous fault la vie, Car vostre jen m'
          ont fait annoy et villonnie. Telle oultraige m' a fait qui venra a
          follie. - Sire, se dist le duc, amender ne le puis mye. Certes se
          ppoise moy, amender ne le puis mie. Vous povéz de moy faire toute vo
          commandie ; Je sui en vostre command et en vostre baillie. » Dont
          commanda le roy a la soye meisnie Que le duc soit gardéz en prison
          verouillie. Ainsy remet la chose jusques a une autre fye. Or vous
          lairay du roy et de sa baronnye ; Diray du senneschal et de sa maisnie
          Qui poissanment rengna et tient la seignourie D' Acquittaine le grant,
          celle terre jolye. Comme droit souverain chescun a lui s' ottrye. Les
          enffans ne prisoit une pomme pourie, Pardedens sa cuisine les
          transmist une fye. Le ung tourne le rost, se a la sauce broÿe, Le
          autre fait le feu dont la char a norchie. Le senneschal ne fait d'
          eulx que une mocquerie ; Et les tenoit a fol et tout plain de sottie
          Et disoit qu' ilz ne vallent le monte d' une allie. Mais on dist bien
          souvent raison appublye Que par grant povreté est chambre mal garnye
          Tesmoig les sottes dames. Or furent les enffans tenus en grant vieuté.
          Et quant le senneschal va hors de la cité En riviere ou en bos, ou il
          a vollenté, Et qu' il est repairié ens ou pallais paré, Il fault que
          les enffans si l' aillent deshouser Et gardent les houseaulx ou il a
          cheminé, S' esporons ou s' espee, son coutel acheré. Ainsi sont les
          enffans tellement desmené, Le maistre des enfans, qui long tempz ot
          est, En avoit moult le cuer courrouchié et ayeré. Il estoit chevallier
          mais il ot grant aet. Les enffans ot nouris en grant auctoritté Ens ou
          tempz que le duc estoit en majesté. Mais en l' eure que ung l' ot pris
          ne attrappé, Si furent les enffans hors de sa main hostéz Et en
          service mis, comme je vous ay compté. S' en fu au cuer courrouchié et
          moult en sceut maulgré, Mais ne sçot dire mot pour le grant cruaulté
          Du fellon senneschal, qui moult sceut de mayté. Non pour quant aux
          enffans faisoit grant amisté, Mais ilz furent long tempz en grant
          adversité En ce villain servaige. Tant furent les enffans en ce
          villain servaige Qu' ilz eubrent accomply XV ans de leur eaige. S'
          avoient povres abbiz et norrechiz le visaige. Tout ainsi comme sos
          cuisoyent le pottaige. Quant le faulx senneschal repairoit du
          bosquaige, Ses escuiers estoient, c' estoit tout leur ouvraige. Mais
          le viel chevallier en ot au cuer grant raige. Aliaumes avoit a nom et
          tint grant heritaige. Les enffans appella en ung basset langaige. «
          Aÿ, enfans, dist il, ne valléz ung frommaige ! Quant vous estes
          extrais du plus haultaing linaige Que trestous ceulx qui sont vivant
          jusqu' au Quartaige. Voz oncles est le roy de Pavye le large Qui
          vostre pere tient en sa prison sauvaige. Et ycy vous voz tenéz en si
          tres viel houssaige, Et vous tournéz le roz a si tres grant hontaige,
          Et deschaulchiéz a lui qui deuist en servaige Estre dessoubz vous, se
          vous fuissiéz bien saige. Certes se ppoise moy par Dieu et par S'
          ymaige. Se de bon sang fuissiéz et de hardy corraige, Point ne vous
          souffrissiéz en ce villain servaige ! » Quant les deux enfans ont oÿ
          le langaige, Anthiaume respondy bon parler sans oultraige : « Sire,
          nous ne vëons homme de no lignaige Qui ait pitet de no villain
          servaige. » Et dist le chevallier : « Vecy le dit d' un saige : Qui s'
          accroupt on l' abbaisse.  Seigneurs, enfans loyal et de bon
          convenant, Reprennéz cuer en vous, par trop estre souffrant ! Car de
          che que on vous fait vous estes trop depportant. Saichiés que j' ay
          pour vous or et argent luisant Et hommes armoyé du tout a vo command,
          Chevaulx et palfrois et bons mullez amblans. Je vous abandonne tout ;
          ne m' alléz espareignant, Car jadiz engaignay a vostre apprendre tant
          Que je vous en donray pour vous venir en avant. Je puis asséz donner
          et avoir men remanant. Et saichiés que pour vous sont les pluseurs
          dollant. Sy vous prie qu' il vous veuille souvenir du bon tampz Dont
          vous estez yssuz, car mal est affreant Que vous faichiéz ouvraige si
          ort et si puant Que deschaulchier cellui sur qui estez puissant, Qui
          vous deuïst porter foy et honneur bien grant. Savary vo pere, qui tant
          est combattant, Roy Thery qui est vo tayon qui a cuer d' aymant. Et li
          faulx senneschal qui a cuer de thyrant Vous met en tel servaige qu'
          oncques ne viz si grant. - Sires, vous dittes voir, si disent les
          enffans. Nous ne le ferons plus d' ores mais en avant. » Adont de le
          cuisine s' allerent depportant Et s' assirent a table, droit a l' eaue
          cornant. Et quant le senneschal les va apperchevant, Tost hainellement
          appella ung sergent ; Et puis se lui a dit haultement en oyant : «
          Faittes wydier ses gars qu' ensy sans mon command Ainsy assir a table
          ; mal allerent pensant ! » Le sergent prinst sa masque qui moult
          estoit pesant. Sy en fery Anthyaume au brach ung cop orible et grant,
          Et puis ferit Garrin le demoisel poissant, Et dist : « Trayéz en sus,
          fel gloutton soudoyant ! Vo mere fu puttain, si ne valléz ung noyon.
          Comment avéz orez le hardiment si grant Que sans commandement vous
          aller asseant ? Et vuÿdiéz de cy et n' alléz arrestant ! » Et quant
          ceulx l' ont oÿ, sy en furent dolant, Mais ilz n' orent espee ne nul
          couteau trensant. De table se leverent courrouchiéz et dollant.
          Anthiaume et Garin s' en allerent fuiant Pardedens la cuisine ; la se
          vont devisant Et dÿent l' un a l' autre : « Nous sommes trop meschant.
          - Garrin, dist Anthiaume, j' ay Dieu en convenant Que ne souffray
          jammais ne tant ne quant. - Sy faiz, freres, dist cil, au mains
          jusques au tant Que le faulx senneschal vous yra cy mandant Pour lui a
          deshousser et vous saulréz avant ; Puis le yréz deshouser et je yray
          escouttant ; D' une espee le yray les deux gambes coppant. Et puis
          nous en yrons a Pavye courrant, Car nous sommes tenus a fol et non
          saichant D' estre si debonaire. » Or ont les deux enffans accord et
          conseil pris ; Puis ne demouront gaires, se nous dist li escripz, Que
          le fel senneschal estoit a retour miz Et venoit du gibier, et s' avoit
          maint oisel pris De deux nobles faucons qu' on avoit bien appris.
          Ainsi qu' il fust entré ens ou pallais de pris, Demanda les enffans et
          ilz y sont saillyz. Anthiaume le enffant le gambe lui a pris, Ses
          houseaux lui oste qui sont hors et honniz. Et Garrin tenoit ung bran
          qui bien estoit fourbiz ; Sy en fery tel cop et par si bon admis Que
          pardessus le genoul le fery, si m' est viz, Le gambe lui trencha comme
          cuisse de brebiz. Et Anthiaume lui lanche ung couttel ens ou pyz ; Le
          senneschal reverse jus a le terre occhiz. Dont leva au pallais la
          noize et li cryz. A Yderne le dame en fu fait gehyz. « Dame, font les
          barons, vostre pere est mordy. Mort l' ont les deux enffans au duc est
          vo mary. » Quant la dame l' entent, ses cuers fust esbaubiz ; A terre
          cheÿ pausmee encores V foiz ou VI Pour la mort de son pere. Mort est
          le senneschaulx et alé a sa fin. Pardedens le pallais oyissiéz grant
          hustin. Et les enffans s' avallent du pallais maberin, Dusqu' a l'
          ostel Aliaume ne prendent oncques fin. La furent ensellé vistement d'
          un ronchin Et si donna a chescun bon hauberch doublentin Et riches
          armures et bon branc archerin ; Et de son grant tresoir leur donna
          maint florin. Or escouttéz, seigneurs, que firent les cousins Du
          fellon senneschal que on appelloit Gaudin. A l' ostel sont venuz pour
          Anthiaume et Garin Et dïent qu' ilz moront et seront miz a fin. Mais
          Aliaume chescun fist mettre en ung escrin - Jammais ne les trouvissiéz
          sy, fellon Beduin !  Puis les fist yssir hors l' endemain au matin ;
          A Dieu les commanda qui de l' eaue fist vin. Et ceulx se sont levéz ;
          miz se sont a chemin Pour aller a Pavye vëoir ceulx de leur lin, Et
          sçavoir de leur pere tout le certain convin. Mais il verront leur beau
          frere Garrin Et leur mere enchement, qui fu blanche cervin, Qu' avoit
          sy sainte dame jusqu' a l' eaue du Rin, Car tant servy de cuer le
          glorieulx divin Que sainte est eschauchie, tant fu de bon destin.
          Seigneurs, ceste matere ne vient point de devin, Ains vient d' un
          cronike escript en parchemin. C' est une des trois gestes qui vient du
          royal ling. La premiere des trois, c' est du bon roy Peppin, Et la
          seconde gieste si vient de Döelin ; De Garin de Monglenne, le noble
          pallesin, Vient la tierche des giestes. Seigneurs, humais pouréz oÿr
          bonne chanchon De Garin de Monglenne qui tant ot renom. Bien avéz
          pardevant oÿ le mencïon Comment Floure sa mere, clere ot la fachon,
          Estoit en ung villaige. La ot prins mancïon Sur le villain Garrin qui
          ot bon guerredon De che qu' il herberga la dame en sa maison, Car de
          l' avoir la dame ot si bonne parchon Qu' il avoit bonne hostel et
          noble manssïon, Et herbergoit les gens de noble extractïon Qui
          passoient par la, moult en y ot fuisson. Et Garins apprenoit sens et
          avisïon Et estoit le plus bel qui estoit en une regïon. Il estoit
          gent, droit et de belle faichon. Les yeulx avoit plus vairs que n' ot
          oncques hom, Et sy la gambe bien faitte, beau piet et beau tallon.
          Tant estoit bien tailliéz et de belle fachon Que qui vaulsist faire
          sur lui devisïon, Il n' eust sceu trouver voye ne nezung occasion Que
          la nature qui fist de lui la conjoinction Y eubst oblyé riens, je sçay
          bien que non, Que tout ne fust tant bel qu' il avoit le renom Qu' il
          n' avoit son pareil en nulle regïon. S' estoit aussy améz entour et
          environ De dames et de pucelles, car il en avoit le don Quant de mere
          fu néz en la propre maison. Or avoit en la ville ung chevallier baron
          ; Sire fu de la ville dont je fay mencïon. Deux filles ot moult
          belles, plus gentes ne vit on. L' ainee l' aimoit en ycelle faichon, A
          ung hault chevallier de noble extractïon Qu' espouser devoit en
          consollacïon. Sy devoit a ces noepces, dont je fay mencïon, Avoir ung
          grant behourt et de grant affuison. Mais le maisnee fille qui Florette
          avoit a nom Avoit longtempz amé Garrin d' Allenson De si ardant amour
          esprise de tysson. D' amour eubt scentement sans nulle avisïon Qu'
          elle n' y regardoit sens ne condicïon, Ains estoit si esprise du noble
          brandon D' Amours qui tient les gens en sa subgjectïon, S' en avoit
          mis Garrin en tel abusïon Qu' il ne voulloit d' illecq fairre partison
          Ne faire pour sa mere le monte d' un bouton. Ains mettoit s' estudye a
          noter sa chanchon, Car il avoit en lui musicque et si doulx son Que de
          son chant oÿr tel sollas prendoit on Que on amast mieulx son chant a
          faire rellacion Que une doulce seraine. Tant fu Garrins parfais qu' il
          n' y ot qu' amender, Et tant sceut a chescun beau langaige monstrer
          Que chescun l' avoit chier en fait et en penser. Flourette la
          damoiselle amoit le baceller De si vray sentement qu' elle ne povoit
          durer, Que au ber Garrin ne faisoit tousjours que penser. Ung jour le
          vault la belle par ung varlet mander Et Garrins y alla qui ne le vault
          reffuser. Quant la belle le voit, coulleur prinst a muer. Et le
          damoisel le va doucement saluer Et lui dist : « Damoiselle, Jhesus
          vous puist sauver, Qu' i vous puist doucement par sa grace donner Joye
          de voz amours pour mieulx parseverer ! - Garrin, se dist la belle, par
          Dieu qui fist la mer, Je croy que vous pouriéz a ce fait pourffiter,
          Car je ne sçay au monde decha ne dela mer Homme qui mieulx me plaise 
          que vaulroit li celler ?  Que fait vostre gent corpz qu' amour me
          fait amer. Et quant premier vous vyz, se Dieu me puist sauver, M'
          amour enthierement vous vaulch adont donner. Mieulx ne le puis
          employer a ce que puis penser. » Quant Garins l' entendy, grant joye
          va mener, Car de bon cuer l' amoit sans nul villain penser. Dont dist
          a la demoiselle : « Bien doy Amours loer Qui m' a fait telle amie
          doucement impetrer. Or vous aye en convent sans mensonge trouver, Se
          j' avoie armures et cheval pour monter, Que demain me vouroye au
          behourt esprouver. Et pour l' amour de vous, que je doy tant amer,
          Jousteroye au plus vaillant que je pouroye trouver. - Garrin, se dist
          la belle, il ne vous fault doubter D' avoir bonne armure et n' y ara
          que amender. A l' ostel de vostre mere en pouriéz bien trouver. Je m'
          en voiz le harnaz pour vostre corpz apprester Trestout ce qui affiert
          a josne baceller Que pleust a cellui Dieu qui se laissa pener Que si
          bien peuïssiéz au behourt assenner Que mon pere vaulsist a vous mon
          corpz donner. Moult aroie grant joye ! » Quant Garin oit la belle qui
          lui avoit en convent D' envoyer le harnas pour son corpz proprement,
          De cuer l' en mercÿa tres amoureusement ; Car leurs deux cuers
          estoient trestout d' un sentement Dont tous deux estoyent espris si
          ardanment Que on veoit bien l' amour qui en eulx se reprent. Mais
          encores n' en sceut le chevallier neant, Car s' il le seuïst bien, je
          vous dy vrayement, De sa fille moult tost lui ost fait present. Mais
          Dieux ne le vault mie a qui le monde appent, Car pourveu lui avoit
          moullier a son tallent Et dont les hoirs en furent de si grant
          hardement Que la loy sarrasine en prinst abbusement. Et celle en qui
          Garrin en prist engenrement Ot a nom Mabillette Seigneurs, oyéz
          ystoire de grande seignourie ! C' est d' armes et d' amours et de
          chevallerie. Du riche duc Garin oyéz toutte la vie ! Garrins yssit du
          chastel, s' a s' amie laissie. A son hostel revient, a sa mere il
          escrye : « Mere, comment vous est ? Ne le me celléz mie. N' ayéz nul
          desconfort en vous, je vous en prie. Encore aréz par moy honneur et
          seignourie. La fille de mon seigneur je croy que ne me hait mie.
          Cheval et harnas aray en ma billie Pour behourder demain a le feste
          jolye. Mais par cellui Seigneur qui tout a en ballie, Se a ppoint y
          puis venir de ma lance esguissie, Je n' y espareigneray force ne cuer
          ne fye Que doye donner une telle aramie Qu' il n' y avra si hardy en
          la compaignie Qui oze revenir vers moy une autre fye, Se Dieux sauve
          ma forche. Quant la dame oit son filz qui dist qu' il joustera, Lors
          lui dist : « Mon enffant, ne vous en merléz ja. Beau filz, vous n'
          estes point du païx par decha Et se vous y meffaites, nulz ne vous
          aydera. Mais je vous diray bien ou vo corpz yra, Ou vous trouverréz
          chose qui mieulx vous pourfitera. Car encores ne scéz tu, beau filz,
          qui t' engenra. Entre cy et ung an mes corpz le te dira, Car bien sçay
          que par toy mes corpz honneur avra. Mais ce ne peult cy estre et ne
          scéz comment il va. Sy te prie, beau filz, pour Dieu qui tout crea,
          Laissiéz le behourder, car mestier ne t' y a. Car pour ung seul
          fourfait que ton corpz fourfera, En amenderas cent, car personne n' y
          a Qui ce doye porter quant au besoing venra. - Dame, se dist Garrin,
          dire ay oÿ piecha : Ja ne sera prisiéz chilz qui s' abbassera Et qui
          se fait valloir toudix plus vaura. Et que vault ores ung homme qui ung
          grant tresor a Sy n' endure a esseillier ne cha ne la ? C' est tout
          avoir perdu pour lui quanqu' il en a, Car ja aysé prouffit ne preu n'
          en avra. Mais cilz qui se fait amer se fera. Et qui honnestrement
          toudix se maintenra Et de belles raisons vollentiers parlera Et que de
          tous estas bien porter se voulra, Se il maintient, toudix pourfitera ;
          Tant vault oussy sa terre. » Quant la dame ot Garrin qui ainsy va
          parlant, A soy meïsmes dist : « Beau Sire, roy de Belliant, Je vous
          loe et gracie de Garrin mon enfant, Qu' envoyé le m' avéz si bel et si
          saichant. Or fuissent cy endroit ses deux freres vaillans Que je
          laissay jadix de cuer tristre et dollant Pardedens Acquittaine la cité
          vaillant ! » Ainsy disoit la dame au gent corpz avenant, Mais par tant
          les verra. Ilz viennent chevauchant ; Pour venir a l' ostel s'
          allerent exploittant. A l' entrer du villaige s' alloient perchevant
          Que par les champz alloient gent d' armes queminant, Et allerent
          illecques leurz chevaulz assaiant Un preudomme en sa terre fouant.
          Anthiaumes vient a lui, si le va salluant Et lui dist : « Or, beau
          preudons, ne me va cellant Que font cy tant de gens que cy voy
          apparant ? Il dit y avoir feste qu' ilz voyent cy querant. » Ains dist
          le preudoms : « Saichiés a essïant, Oïl, vous trouveréz bon hostel
          maintennant. Chuz villain Garrin a bon hostel et grant ; Bien y serréz
          serviz du tout a vo commant. Faing et avaine avront voz destriers
          aufreant Et sy avréz bon vin, bien vineulx et poissant ; Car point n'
          estes tailliéz, selon mon enssient, S' entrer en vo mestier, bien voy
          a vo semblant, Mais d' entrer en tauverne. » Quant Anthiaume oÿ cellui
          qui respondoit Ainsy a le traversse autrement qu' il ne doit, Il a dit
          a Garin : « Vorment chilz a droit Que ainsy nous a gabé, car Dieux le
          nous devoit. Et tout est par ma mere qui est de mal aroit. - Taisiéz,
          se dist Garin, par le Dieu leur ou on croit, Car j' ay oÿ dire que
          nostre mere estoit Toutte la plus belle qui en son tempz rengnoit, Et
          que le duc mon pere a tort le sourmenoit. Tout estoit par Yderne que
          par amours amoit, Se n' ot oncques se jour jusqu' a dont qu' il vëoit
          Que mere party qui ad ce tempz portoit. Toute enchainte alla ; bien
          croy que morte soit. Et s' est perdus no peres et a petit aroit, Car
          no tayons le tient que amer ne le pouroit. Et nous le comparons, car
          on nous devroit Honnourer et prisier. Or sommes a destroit. - Taisiéz
          vous, beau doulx frere, Anthiame disoit. Ancores a Dieux asséz qui ses
          amiz pourvoit. - Voire, se dist Garrin, se donner le voulloit, Bien le
          sariesmes prendre. » Or s' en vont les enffans ausquelz moult anuya.
          Vinrent a l' ostel Garrin, adont allerent la. Et leur mere y estoit
          qui bien les regarda ; O lui estoit Garrin a qui elle parla. Quant les
          deux damoiseaulx la ducesse avisa, Ne les recongneust mie, et touz
          deux les porta, Mais n' avoient que ung an quant elle les laissa. Elle
          vint encontre eulx et les sallua : « Seigneurs, tres bon hostel aréz
          vous anuyt cha ; Les hostelz en la ville sont tous empliz piecha. -
          Dame, si dist Anthiaume, mon corpz si descendera. Pour vo doulce
          raison n' yray de la. » A tant es vous Garrin qui au cheval alla ; Par
          le rengne le tient et a l' ostel le mena. Anthiaume va apréz et se lui
          demanda : « Dittes moy, beaux amiz, et ne me celléz ja, Que font tant
          de gens d' armes en ce vert camp decha ? Plus de deux cens je croy qu'
          il en y a. - Beau sire, dist Garrins, ja cellé ne serra. Le seigneur
          de la ville ou bon chevallier a Deüst marier sa fille ; demain
          espousera Et y avra behourt qui se commenchera. Pardevant che chasteau
          tel behourt y avra Que moult ara beau pris qui bien s' y portera, Car
          c' est ung beau faucons qui C march coustera. » Quant Anthiaume l'
          oÿst, tout le sang lui mua. Il a dit a Garrin qui Garrin escoutta : «
          Cy nous fault esprouver, frere. Or y paira. Harnas nous fault trouver,
          querrir le nous fauldra. - Seigneurs, se dist Garrins, moult a vendre
          en y a Pardevant le chasteau ; mon corpz nous y menra, Sy demouray
          pour vous ; on le vous baillera. » Et quant ilz l' ont oÿ, chescun l'
          en mercÿa. Eillaz ! se il seusist comment la chose va, Que Garrin fust
          leur frerre que ainsi a eulx parla, Moult en euïst grant joye. Or
          furent les deux enfans et Garin fu le tierch Qui moult bien a fait
          enseller leur destrier. Et la ville les maisne le gentil escuier.
          Pardevant le chastel qui fu grans et plainiers, Il y avoit asséz de
          selles et d' estriefz. Anthiaume et Garin, qui moult estoient fier, Ne
          vaulrent que Garrin en demourast denier. Asséz ont a achetter de ce
          qui est mestier. A l' ostel l' envoyerent ou prés fu le mengier. En
          une grande chambre, porta li escuier De més a grant plenté et de riche
          dentier. Et Garrin les servist qui moult estoit entier Et leur dist :
          « Beaux seigneurs, fy saint Rcquier Des meilleurs vins avréz qui
          soyent en celliers, Et pour ce que demain avec les chevalliers Yréz le
          jouste emprendre. » Garin servy ses freres la nuyt soussanment Tant
          que chescun l' en a merchïé doucement, Car avec eulx s' assist et
          menga lÿement Et leur dist : « Beaux seigneurs, s' il vous vient a
          tallent, A noepches vous menray ou chasteau droittement ; Car ce ne
          fust pour vous, je vous ay en convent, Je y euïz souppé anuyt
          certainement. » Et ilz ont respondu mout gracïeusement : « Damoisel,
          grant mercy, Dieux vous gard de tourment ! Sy le desservirons vers
          vous de nostre argent. - Seigneurs, se dist Garrin, je ne le veuil
          neant, Car je ne le fay mie pour le vostre vrayement ; Ains le fay
          pour ytant, pour le mien serment, Que sy aval n' avéz cousin ne parent
          Et se j' estoye seul en aucun tennement, Bien vouroye trouver aucun
          esbattement. » A ces moz sont levéz sans nul arrestement Et avallent
          aval ou Floure les attend. Garrin l' a appellee, se lui dist doucement
          : « Dame, je m' en yra au chastel vrayement. Dittes moy se on ne m' a
          fait cy endroit nul present De ce que orrains vous diz, par amour
          dittes m' ent. - Nenny, dist la duchoise, je le sçay vrayement. » Et
          quant Garrins le oÿt, tout le cuer lui esprent A icelle parolle, car
          argüe se prent. A tant est ung varlet qui menoit doucement Ung moult
          noble destrier ensellé moult noblement De selle et de behourt et d'
          escu noble et gent Et d' un hëaume aussy qui luist et qui resplent Et
          de tous les harnas qu' a la juste s' appent. Le varlet vit Garin, se
          lui dist bassement : « Garin, dist le varlet, or oyéz mon tallent.
          Flourette la pucelle qui de bauté resplent Vous salüe par moy de cuer
          baudement. Ce coursier vous envoye et quant que lui appent Et cest
          annel d' or fin qui vaul beaucop d' argent. Et sy vous prie aussy de
          ce entierement Que par amours l' améz et de vray sentement, Et que
          vous lui monstréz demain si grandement Qu' elle puist tenir employé
          loyaulment L' amour qu' elle a en vous qui l' allumme et esprent.
          Desmentee s' est a moy couvertement. Non mie que j' en fache a vous
          aucun pallement ; Mais pour ce que je veuil le vostre advanchement, Et
          que toudix vous ay amé entierement, Vous diz ceste occasion a vous
          premierement. » Et quant Garins l' oÿ, se lui dist simplement : «
          Amis, la demoiselle peult dire son tallent, Mais a lui n' oseroye
          avoir nul pensement, Car je ne sui pas dignes d' aller si haultement.
          Mais de ce qu' elle a fait vers moy cestui present, Se desservy ne l'
          ay par aucun convenent, Se aye dou desservir, se Dieu plaist, bon
          tallent, Car ce qu' elle m' a fait, ce saichiéz vraiement, C' est de
          sa courtoisie. Ainsy respond Garrin au courtois messaigier ; Bien
          sceüt son estat et celer et noyer. Et en l' estable mena son noble
          courssier. Anthiaume et Garrin lui allerent aydier Tant qu' il ot
          destroussé son escut de quartier Et la selle enchement et le hayamme
          d' achier. Puis vaulrent trestous trois hors de l' ostel wydier. De cy
          jusqu' au chastel ne vaulrent attargier. Maint sergent y avoit a guise
          de portier Qui gardoient le pont, car on fist omengier. Quant ilz
          veirent Garrin vers le pont approchier, Haultement lui ont dit, sans
          point de l' attargier : « Garrin, dont venéz vous pour le corpz saint
          Ricquier ? Nous vous avons oÿ hui mainte foix hucquier Du maistre
          chambrelenc et maistre bouteillier. - Seigneurs, se dist Garrins, j'
          ay eübt bon mestier A l' ostel de ma mere que Dieux gard d'
          encombrier. Il m' y a convenu mes amis festÿer. » Lors entra ou
          chastel sans point de detryer, Et ses freres avec lui, qui sont forz
          et legier. Ou pallais sont entré ou eubt maint chevallier. Droit a
          hoster les tables prinst chescun a terquier. La sonnent instrumens
          pour eulx sollaisier ; Vielles et guisternes y firent leur mestier.
          Dames et demoiselles, sergant et chevallier Tenoyent main a main pour
          eulx enbasnoyer. Sept chevalliers menoient la courtoise moullier Et
          Flourette dansoit, sy comme j' oÿz nonchier, Entre deux chevalliers
          qui moult estoient fier. Quant elle vey Garrin que tant aime et tient
          chier, N' allast plus avant pour d' or plain ung escrin ; Ainchoiz a
          la fenestre se allee appoyer. Chilz qui la mariee menoit au fronc
          premier Le remist en la tresque et s' alla laissier. Et Garrin le
          saisy qui le cuer ot legier. Tant gracïeulsement s' alla esbannoyer
          Que tous ceulx qui le veirent le tenoient moult chier, Et ses freres
          encement le prinrent a prisier. Dist li ung a l' aultre : « Par Dieu
          le droitturier, Chuz enffans est bien duiz de terre justichier, Car
          gentieulx est de cuer et moult fait a prisier. Grant amour nous a fait
          anuyt au herberguier. Pleüst Dieu qui vaulsist avec le chevallier
          Encore nous poroit avoir moult grant mestier, Et si poriesmes avoir
          povoir de lui aidier ; Mais que li roy Thieris nous vaulsist
          advanchier Et delivrer no pere qu' il tient a prisonnier, Qui fist mal
          a no mere par la faulse moullier Yderne que depuis espousa au
          moustier. » Enssy disoient ceulx ; n' ont talent de trequier, Ains
          regardent Garrin tellement appointier Que nulz ne povoit a son pas
          arrenguier. Bien les vëoit Flourette ses piés entrechangier. « Et
          Dieux, dist la pucelle, que tout as a jugier, Dame sainte Marie, me
          veuilliéz envoyer Tant d' onneur que me puiz de lui accompaignier. Car
          se un tout seul sohait povoie souhaidier, Ce seroit l' estat sans muer
          ne changier Que je souhaideroye. » Ainsy le ber Garrin l' espousee
          menoit. Au son des instrumens si bien s' amesuroit Que c' estoit grant
          deduit de veïr la endroit, Car gracïeusement illec s' esbanyoit. Le
          sires de la ville durement l' en prisoit. Et quant le ber Garin ot
          fait ce qu' il voulloit, Il alla saisir Anthiaume et puis se lui
          livroit La josne mariee et dist qu' il le menroit. Et li enffant
          respond point ne le reffuzoit. La fu dit mainte fois que gentieument
          dansoit ; La fu dit mainte fois que Garrin resembloit, Et c' estoit
          trestout ung qui ensemble les voit. Et quant Garrin oÿ qu' a lui on le
          mettoit, Forment s' esmerveilla dont tel chose venoit ; Mais il ne
          pensa mie adont ce qui estoit. Garrin saisy Flourette vistement par le
          doit. A la feste l' a mis ; les dois lui estraindoit Sy amoureusement
          que le cuer lui perchoit. Et celle vollentiers tout son gré ottroyoit
          Et si tres bellement que tres bien lui greoit. Et ce faisoit Amours
          qui ainsy l' aveullissoit, Cest vertus invisible. Ceste feste dura
          moult longuement ; Plus fu de mynuit, se saichiéz vrayement. Flourette
          ne Garrin n' en sont mie dollent ; Bien le vausissent faire jusque a
          l' adjournement. Anthiaume et Garrin le firent vaillament. Quant la
          feste failly, chescun congié prent. Garin dist a Flourette, parlant
          moult doucement : « Belle, priiés anuyt, s' il vous vient a tallent,
          Que Dieux me veuille aidier demain prochainement. - Garin, dist la
          pucelle, j' en prie bien souvent, Car de vo bien seroye lye
          parfaitement. » Lors se party Garrins sans nul arrestement. A ses
          freres a dit : « Seigneurs, allons nous ent. La feste est deppartie,
          ce saichiéz vrayement. Trestous s' en sont alléz a leur herbregement ;
          Il n' y a demouré escuier ne sergant. Dame ne demoiselle, ne petit ne
          grant, Ne pucelle n' y a en ce pallais luisant. Toutes s' en sont
          partyes ; trop allons demourant. Mais ce fait bonne Amour qui noz deux
          cuers soupprent, Car il m' est bien aviz, par le mien enssient, Que
          toudix y vouroye faire demoureement. Et saichiéz que se je y estoie
          jusqu' a l' adjournement, C' est Amours si puissant et de tel
          convenant Que toudix trouveroit on a parler largement. Sotte chose est
          d' amours et grant esbatement Quant deux cuers amoureulx tiennent si
          conjointement Que vëoir le povéz ou semblant proprement De nous deux
          que Amours en fait demonstrement. - Garrin, se dist Anthiaume, je vous
          jure loyaulment Que de celle pensee et d' amer si forment Vous pouroit
          bien venir grant encombrement. Car se c' est sans le gré son pere
          vrayement, Et que a aucun homme aye son scentement Pour sa fille
          donner qu' il ayme loyaulment, En tres grande haÿne prendra
          gouvernement, Dont ce seroit meschief, par le mien enssient. Car se me
          volléz croire, je vous jure et creant, Avec nous en venréz a Pavie le
          grant. La vous ferons honneur et pourfit si tres grant Que honneur en
          avront les vostres appartenant ; Car le bon roy Thiery qui tant est
          souffissant Est le nostre tayon, je le vous ay creant. Sy nous fera
          grant chiere, s' ara le cuer joyant. Aussy avra sa femme, la roÿnne
          poissant. Mais se de riens allons vers le roy amendant, A tout les noz
          bienfais yrés vous partissant. - Seigneurs, se dist Garin, moult bien
          estes parlant. J' en prenderay conseil anuyt tant seullement. Mais
          saichiés, d' une chose m' esmerveille forment, Car les aucuns ont dit
          ycy comunnaument Que tous trois sommes frerres. » Enchement dist Garin
          a le chiere hardie Et s' estoit veritéz et se ne le sçavoit mie.
          Revenus sont tous trois a leur herbergerie Sur le viellart Garrin a le
          chiere hardie. Quant il oÿt Garrin a tout sa compaignie, L' uiz lui
          coert deffermer et puiz se lui escrye : « Filleulx, dist li preudoms,
          vostre mere est courchie Que vous voulléz demain faire behourderye,
          Pour ce que cy aval n' avéz point de lingnie. Car s' on vous
          meffaisoit vaillissant une aillie, Vous n' en pouriéz avoir fors que
          la mocquerie. Se vous en abstennéz et le faittes mie ! Et no curé,
          vostre maistre, beau sire, vous en prie Que vous voz desportéz quant a
          ceste fye. - Syre, se dist Garrin, je n' en ferray mie, Car je l' ay
          en convent par ma foy fianchie. Et qui veult estre a paix, je vous
          acerteffie, Ne lui est nul besoing, se Dieux me benye, D' assenner son
          linaige. - Parins, se dist Garins, tout ce laissiéz ester. De meffaire
          a aultrui me sçaray bien garder. Saichiéz que j' en lairoie ainchoiz
          du mien porter Que nulz homs me vesist a nulluy estriver. » Il a dit a
          ses freres : « Allons nous repposser D cy jusqu' a demain qu' on verra
          le jour cler. » Et ceulx ont respondu : « Ce fait a creanter. » Le
          enfant les alla droit a leur lit mener ; Il les fist noblement couvrir
          et parer. Tellement fist nature le sien corpz adonner Que d' eulx ne
          se povoit partir ne severer. Et ceulx moult vollentiers l'
          escouttoient parler Et lui dirent le nuyt, quant ilz deurent desevrer
          : « Garrin, s' il vous plaisoit avec nous cheminer, En tel lieu vous
          pouriesmes en brief terme mener Dont vous pouriéz moult grandement
          pourffitter. - Seigneurs, se dist Garrin, Dieux vous veuille sauver !
          D' ottroyer n' ay tallent, ne cuer de reffuser. » A ce mot desparty,
          qu' il n' y vault demourer ; En sa chambre s' en va couchier et
          reppossier. Ains pensse toute nuyt comment il pora jouster Pour l'
          amour de Flourette qui lui fist presenter Armures et cheval pour le
          sien corpz parer. Et quant il vit le jour, addont s' alla lever Et
          alla son harnas vistement endosser Pour vëoir s' il aroit nulle riens
          que mander. Et le feste se fist moult tost a eslever. Chevalliers,
          escuiers s' allerent aroutter. La fille du seigneur fist on moult bel
          parer. Et sa seur lui aida son chief a gallonner, Et son riche mantel
          lui aida a affuller, Et la courronne d' or lui aida a poser. Les dames
          l' ordonnerent pour son corpz honnourer. Deux nobles chevalliers l'
          allerent adestrier. En la salle ot on la chappelle fait estourer, La
          ou le prestre fu pour la belle espouser. Et puis quant il ot fait le
          marchiet accorder, Et puis alla tantost le Saint Sacre estorer A faire
          le mestier pour le pain celebrer. La y ot telle presse que on n' y
          povoit aller. Villeurs, menestreurs peuïssiéz escoutter Que on avoit
          de nouvel fait robes presenter. La vinrent les trois frerres la feste
          regarder. Anthiaume et Garin prinrent a remurer Le semblant de
          Flourette et de Garin le ber, Et allerent tout deux l' estat
          considerer Que Amours par sa vertu les fist amonnester De l' un l'
          aultre chierir et par amours amer. A Garin se alla Anthiaume recorder
          Et descouvertement lui a dit hault et cler : « Garrin, vous devéz bien
          le chiere mener, Car Amours vous ont fait noble amours impetrer Belle,
          courtoise et saige. » Quant Garins a oÿ Anthiaume le demoisel, Se lui
          a respondu : « Je ne l' ay pas si bel, Car il n' aferoit mie a moy ung
          tel juel. Non pour tant se de lui avoye mon revel, Ne le depporteroye,
          foy que doy saint Daniel, Neant plus que ferroye la femme d' un
          pastourel, Et me deuist on occhir d' un acheré couttel. Mais je ne
          pense point a humer tel caudel Et croy mieulx que ung me tiengne a fol
          et lourdel. Et saichiés que se jammais m' esnouvoye le chernel, Tost
          m' y esprouveroye pour savoir son appel. - Garins, se dist Anthiaume,
          vous sçavéz du flambbel. Mais on voit allefois assir ung noble oisel
          Sur une basse brancque. » Quant Garins che ot, se ne respondyt mie,
          Ains tourna ce parler ainsy qu' a mocquerie. Et quant la messe fu
          ditte et parfurnie, A table sont assiz en la salle vautie. Ce jour
          servy Garrin de riche vin sur lye. Ses freres fist assir par grande
          courtoisie ; Les servy cellui jour et doulcement leur prie Qu' ilz
          penssassent des corpz de mengier l' estuvie. Ce jour oÿssïéz grande
          mennestraudie ; Telle friente menoient et telle tambourie Que tout le
          plus puissant la endroit s' entroublie. Quant ilz orent disné, se ont
          la table grippie. Adont furent les joustes des yraulx denonchie Et
          crierent en hault, bien fu leur voix oÿe : « Au harnas ! Au harnas,
          fleur de chevallerie ! Acqueréz l' amour Dieu par l' amoureuse vie, D'
          armes les grans pardons et la grant seignourie. Or soit aventureulx
          cilz qui a belle amie. » Dont s' en fuyent armer trestous a une fye.
          La mariee fu noblement appoyee A fenestres de mabre ; sont en sa
          compaignie Mainte dame plaisant et moult bien adreschie, Et s' y
          estoit Flourette qui moult bien estoit prisie Seant deléz sa seur,
          avec lui sa meisnie. Et leur pere y vient qui doucement leur prie Aux
          dames qui sont la, que sans penser follie, Que au mieulx faisant du
          jour soit la cause jugie, Et qu' il n' y ait pensé traÿson ne boisdie,
          Et que par elles soit la verité jehye. Et chescune des dames bonnement
          s' y ottrye. Dont viennent chevalliers et le escuierie. Bourgois et
          autre gens ont joustes coumenchie Ly uns encontre l' autre sans penser
          villonnie. La furent les hyraulx qui par grant reverie Essauchoient
          les armes criant et grant maistrie : « Aux amoureulx ! A dames ! »
          Noble fu le behourt et durrement s' efforcha. Garin fu a l' ostel ou
          ses freres aida A armer bien et bel ; autre fois s' en merla. Quant
          ilz furent tous prest, adont armer s' en va. Unes cauches de fer
          premmeremt caucha, Puis vesty le haubert et le hayaume lacha. Et
          Garrin son parin son cheval ensella D' une selle de jouste que
          Flourette envoya. Quant Garin fu armés, sur le cheval monta Et il
          pendy son escu et on luy attacqua. Et puis sur son haiaume qui grant
          clereté jecta Estoit ung chapperon que Garrin y planta De soye et de
          sendal ; contre vent baullia. Une lance saisy et le cheval brocqua.
          Congié prinst a sa mere et elle lui donna. La veoit ses trois fieulx
          que meismement porta, Les deux ne congneut mie, dont puis lui annoya.
          Et Garrin apréz son filleul va. A piet aloit sivant, oncques n' y
          chevaucha, Et crioit a Garrin : « Filleul, or y paira. Se le pris
          concquestéz, bien receüz sera. » Et quant Garrins l' oÿ, moult grant
          joye mena. Entre lui et ses frerres vers le chasteau s' en va. Il
          estoit mieulx homme que homme qui estoit la, Car la ystoire dist et
          adcerteffia Que oncques plus bel de lui a cheval ne monta. Flourette
          le vit bien ; si tost qu' elle appercha Son chapperon connuit qu' elle
          lui presenta. Quant elle vit Garrin, tout le sang lui mua. « Aÿ,
          Garrin, dist elle, gentil bel enffant a. Ta beauté m' a sourpris,
          amis, de piecha Et sy ne sçay comment Amours me souvira De l' ardant
          desir que en mon corpz transmis a, Ja sans moy amenrir mon corpz ne
          saulbera. Se n' estoit pour mon blasme, par Dieu qui tout crea, Je
          feroye tel chose que je ne feray ja. Et non pourquant s' Amours en sus
          de my ne va, A trestout son voloir abaïr me fauldra. » Ainsy la
          demoiselle en lui se devisa. Honte lui fait doubter ce qu' elle desira
          Et Amours le semont que a lui obeÿra. Forte chose est d' Amours, car
          telle puissance a Qu' il couvient tout faire qu' elle commandera Ou
          vivre en tel langour que ja jour ne verra De santé ne de bien nul jour
          qu' elle vivra Chilz qui sa vollenté lui desobeÿra. Et qui fait son
          volloir a telle fin venra Que de recevoir blasme que remede n' y a Se
          n' est par mariaige. Tant fu la demoisselle pour Garrin aspressee Que
          tout entierement s' estoit a lui donnee. Bien percheute s' en est sa
          seur ly espoussee. Quant elle vit Garrin a le brache quarree, A dames
          demanda dont la fu l' assemblee : « Qui est chilz qui la vient menant
          telle ponee Et dessus son hayaume a celle mance ouvree, Ainsy que ung
          chapperon a le rose ordonnee ? » Et elles lui ont dit qu' elles n' en
          scevent riens nee. « Ma seur, se dist Flourette, je n' en feray
          cellee. Chou est Garin le ber qui maint en la vallee. » Et quant celle
          l' oÿ, s' a se seur regardee Et percheut le coulleur dont elle est
          coullouree. En l' oreille lui dist une raison privee : « Ma seur,
          ostéz de lui vo cuer et vo pensee. Se a mon pere estoit la chose
          devisee, Je croy certainement vous en seriéz blasmee ; Et s' en poroit
          avoir Garrins la vie outree. On ne scet dont il est ne de quel
          contree, Et si n' est mie uns homs dont fuissiéz honnouree ; Ainchois
          en pouriéz estre laidement biffamee. - Belle seur, dist Flourette, je
          suiz asséz bien avisee ; Mais sottie m' esmeut, ne sçay quelle journee
          En la voye me mist dont je sui assottee. Jammais ne m' advenra en jour
          de ma duree. » Ainsy dist la pucelle qui fu blance que fee ; Mais que
          plus lui blasmoit, pluis en est eschauffee. Ainsy le vault Amours qui
          ad ce fait s' aggree. En tous cuers amoureux envoy pour sa penssee Un
          sy doulcement qu' il n' est personne nee Qui puist son cuer d' Amours
          faire le dessevree. Grant chose est de plaisance. Or est Garins venuz
          dessus les rengz ; Sur son courssier estoit tout son armnement. De lui
          beau maintenir avoit avis et sens ; Sy en fu la endroit loé de moult
          de gens. Flourette l' a regardé qui estoit la dedens, Lors lui vient a
          son cuer ung si doulx souvenant. En elle dist : « Riens ne vault en my
          argumens. Je ferray mon voloir tout maugré mes parens, Car il n' est
          en ce sciecle ne or fin ne argens Qui vaille creature, c' est mes
          argüemens, Se plaisanche n' y est, siques c' est mes assens Qu' a
          Garrin je m' ottroye qui n' est pas innochent ; Ains est le plus
          souttieulx qui soit jusques a Sens. » Et Garins si estoit en autel
          penssemams. Il s' aficque es estriers et si estraint les dens, Et dist
          a soy meïsmes : « C' est d' amours grant tourment Et c' est grande
          noblesse. » Pardevant la fortresse dont je voy parlant, Y avoit ung
          behourt si fort et si grant, Escuiers et sergens y alloient courrant ;
          Ly uns encontre l' aultre vont leur lanches brisant, Et si vont l' un
          a l' aultre ossy deshaiamant, Et des chevaulx aussy l' un l' autre
          reversant. Ung chevallier y ot qui le corpz ot plaisant ; Oncles fui a
          cellui qui s' alloit mariant. Sires fu de Mommort, ung chastel
          avenant. Les yraulx l' appelloyent le hardy Galerant, Car des tournois
          avoit le pris au mieulx faisant Et de tous les behours ou il estoit
          joustant. Cellui jour fist tant d' armes, ce trouvons nous lisant, Que
          de l' aultre partie alloit chescun passant. Anthiaume d' Acquitaine,
          frere au Garin l' enffant, Pour jouster contre lui alla sa main levant
          ; Et chilz vient contre lui a guisant d' aumirant. A l' approssier des
          lanches l' alla chilz assenant Par si grandes vertus et par tel
          comvenant Que tout versa a terre et maistre et auferant. Anthiaume jut
          a terre qui le cuer ot dollant, Les gens de piet le vont par force
          relevant ; Et quant Gerin le voit, se va s' en effrant De jouster a
          lui qui menoit grant beubant. Mais cilz a assembler lui en donna tant.
          Adont vont les yrraulx haultement crÿant : « Ceur de chevallier,
          amours au plus poissant ! » Et chilz se poulioit et aloit coineant,
          Car il alloit Flourette durement comvoitant. Au retour va les dames
          doucement saluant Qui estoient au hourt moult noblement seant. Quant
          Garrins vit cellui qui tout va reversant, A soy meïsmes dist : « Or
          voy bien l' aparint, Au pris ne puis venir humais au mieulx faisant.
          Mais foy que doy a Dieu le Pere tout poissant, Ou j' acquerray honneur
          comme homme aventurant Ou j' aray tel meschief ains le soilleil
          couchant Que jammais n' en serray garryz en mon vivant. » Jouster
          laissa ses freres leurs lances a ytant ; Ilz le firent moult bien
          comme preulx et saichant. Adont y vint Garrins qui moult va desirans
          Qu' il puist acquerre honneur ou les bons sont entendant. Et depuis
          que uns homs va sa visee jectant A une chose faire ou il est abbayans,
          Il en vint a coron et tout a son commant S' il y veult paine rendre.
          Garins vint sur les rengz, sa lance paumié a, A Galerant fist signe
          que le jouste vaura. Quant chilz perchut Garrins, sa lance tost ploya.
          Il brocque le cheval et vers lui s' adrescha Et Garrin contre lui qui
          forment s' efforcha. A l' adbaissier des lances s' avancherent droit
          la, Le hardy Gardins deshaiauma. Et Garrins tellement a ce cop l'
          assenna Que droit en la visiere le fer du fust ficqua. Le hiame du
          chief ad che cop lui osta ; Au debout de la lanche tout envers l'
          emporta. Sur l' archon par derriere tellement le clina Que grant
          destresse sur le cheval se pasma, Et dessus le cheval si fort le
          souvina Qu' il ne se pooit lever pour l' angousse qu' il a. Ensement
          tout oultre le cheval porta. Lors y ot grant noise ; chescun s' escrya
          : « Aÿ, Garin ! Garin amis, or y para Comment a l' autre cop ton copz
          s' esprouvera. Au jour d' uy n' y ot fait ne decha ne dela Aussy noble
          fait d' armes. » uant Garrins ot le gent dont il avoit le nom, Y se
          mist au tour au loy de campïon. Les dames enclina par grant
          afflectïon, Et Flourette regarde le noble danssillon. Or ne se peult
          tenir que ne die une raison : « Se chilz enffes estoit filz a ung
          bricon, Se est il dignes asséz a tenir region. » Et les autres
          respondent : « Ne dittes si bien nom ! Asséz avroit vaillant qui
          avroit tel baron. » Et Gallerant estoit yssus de pasmison. Son heiaume
          demande ; tantost lui rendist on. Le sires de le ville l' en a mis a
          raison : « Sires, laissiéz le jouste, pour Dieu nous vous en prions.
          Ce n' est pas vostre honneur, par le corpz saint Simon. Chilz qui vous
          a donné ce villain horrïon N' est pas de gentil sanc selon m'
          entencïon, Car nulz homs ne congnoist la soye extractïon. - Sire, dist
          Gallerans, si ait m' arme pardon ! Oncques ne fu villains n' ot povre
          nacïon Qui ainssy m' assenna, ains est de grant renom Et plains de
          gentillesse et de noble fachon. Ne je ne crerray ja selonc mon
          intencion Qu' il ne viengne d' estat et d' engeneracion ; D' onneur et
          de larguesse, bien en monstre l' occasion. Plus gentil est que moy,
          car cuer a de lyon ; Et sy seroit bien dignes a tenir bien region. Et
          s' il acquiert le pris par force et par raison, Je prie a Jhesu Crist
          qui Longis fist pardon, Que chilz qui tort l' en fera n' ait ja
          sauvacïon. Encores jousteray contre le danssillon, Car oncques ne
          trouvay en nulle regïon Qui me deshaiaumast ne jectast sur l' archon
          Que cestui damoisel qui tant a renom. » Garins fu apprestéz, a son col
          le blason Et en sa main la lance. Quant Garrins a veü cellui la main
          lever, Il brocque le cheval quancqu' il peut rendonmer ; Et Gallerant
          le vient sans point de l' arrester. Garrin cuida moult bien ou hayaume
          assenner, Mais le fer luy glicha, se prinst a esquisser. Et Garins lui
          alla si droittement viser Que le fer lui a fait au heaume couller. En
          sourlevant la lanche l' alla si fort bouter Que le fer lui a fait au
          heaume raser Et a fait le cheval a le destre cliner, Le maistre et le
          cheval a terre versser. Garain s' en passa outre et on prist a crier :
          « Fleurs d' armes et d' amours a ce franc baceller ! » Ses deux freres
          lui vont le haiaume tyrer Pour lui a reffresquir et ung pour reposer.
          Et lui ont dit : « Garin, Dieux vous veuille sauver ! Avec nous vous
          menrons, se le volléz accorder, La ou nous vous ferons en hault
          honneur monter. - Seigneur, se dist Garin, Dieu me laist bien aller. »
          Il regarde Flourette et prist a remurer. Que as dames ooit le corpz de
          lui loer, S' en estoit si joyeulx qu' il n' en povoit durer. Sur les
          rengs le veissiéz celle vie mener. Et trestous sur Garin ensemble
          murmirer ; Et dïent qu' il est dignes de courronne porter, Et que ce
          qu' il pooit tant d' armes endurer, C' est oeuvre de miracle. Le bon
          viellart Garin, quant oÿ qu' on disoit De son gentil filleul que si
          bien se portoit, A son hostel revient ; a Floure le contoit. « Aÿ,
          dame, dist il, par le Dieu ou on croit, Voz enffes fait tant d' armes
          que nul ne le crairoit. » Quant la dame l' oÿt, de joye larmÿoit. Or
          vous diray de l' enffant que Jhesu garnissoit. Et Gallerans aussy qui
          d' aultre part estoit Dist a ceulx entour lui ou forment se fÿoit : «
          Je ne sçay que c' est cy ne qu' avenir me doit, Mais ainch ne fuch en
          lieu ne en nezung conroit Ou trouvaise qu' enssy m' euïst prins a le
          roit. Chilz enffes avroit moult d' onneur s' aucques vivoit. Il sera
          dieu des armes ; nul a lui duroit. » Lors se refisque es armes, se
          lanche prenoit. La lanche mettoit sur feutre et le cheval broit. Et
          Garrin contre lui fierement se dreschoit ; En joye et en honneur
          gallardement joustoit. Affolure ne mort ne peril ne redoubtoit, Mais
          il avoit desir qui lui ramentevoit Par furnir l' estat qu' Amours lui
          ensaignoit. A Gallerant jousta a ce tierch cop si roit Au heaume le
          prinst et sa lance brisoit. Mais de la grant vertu que Dieux en lui
          mettoit, Esleva Gallerant ; a terre le versoit. Et li ung de ses piés
          en l' estrief demouroit, Et le cheval s' en fuy et Gallerant trainott
          Contreval les haus ou sa teste froissoit. Dont commencha huee du
          peuple qui le voit Et dïent que Garrins tout le monde passoit. « Et
          damoiseaulx, dist il, Dieu richesse t' ottroit, Car tu es le plus
          preulx qui en ce monde soit. » Anthiaume et Garrin vinrent a Garrin
          tout droit Et se l' ont emmené ou estre devoit. Et tous les
          mennestreulx le sievent a esploit, Et le yraut aussy cryoit fort et
          royt : « A ce cuer amoureulx qui grant honneur rechoit, A cest
          aventureulx qui tout abbatteroit ! » Les yraulx vont aux dames dont
          mout en y avoit. Devant le hourt s' escrÿent, siques chescun l' ooit :
          « Dames, reconnissiés hui le cause de droit Et les nobles fais d'
          armes dont Amours vous pourvoit ! Ne venéz hui viser ricquesche ne
          avoir. N' est mie povres homs ne de petit aroit Qui est preulx et
          hardis, Amours le pourvoit A achiever tout ce ou boinne amour s'
          ottroyt. » Quant Flourette les ot, adont leur envoyoit Des plus nobles
          joyeaulx qu' en son coffret avoit ; Et leur dist doucement que nulz
          homs ne l' ooit : « Seigneurs, prisiéz Garrin partout ou que ce soit,
          Et je vous donray du mien tant ou que pris soit, Que bien vous devra
          plaire. » Tant behourda Garrin en icelle journee Qu' il ot forment la
          char traveillie et penee, Car chus behours dura jusqu' a la vesperee.
          Les deux freres Garrin n' y ont fait arrestee. Il ont dit a Garrin : «
          Faisons la retournee A l' ostel droittement sans nulle demouree. » Et
          Garrins leur a dit : « Faisons qu' a vous aggree ! » Ly sires de la
          ville, dont je fay devissee, Fist crÿer la endroit, disans a la vollee
          Que tous viennent a court en la salle pavee Et que la court serra
          ouverte et deffermee A tous ceulx qui voront venir a l' assamblee. La
          nuyt y vint Garins a le cher membre Et ses freres avec lui qui n' en
          sceurent riens nee. Et la duçoise fu lye et resconfortee Pour Garrin,
          son enffant qui avoit telle hüee. De cuer en looit Dieu qui fist ciel
          et roussee. Des fees lui souvient et de leur destinee, Comment ly une
          dist par vertu esprouvee Que par son filz Garin avroit paix recouvree
          Pardevers le bon duc a qui estoit tourblee. Et disoit bien souvent : «
          Vierge honnouree, Quant poraye vëoir l' eure et la journee Que au bon
          duc, mon seigneur, soye amie et privee ? Aÿ, beau filz Garrin de
          haulte renommee, Bien doy estre de vous de joye recouvree, Et vous en
          avéz hui bien l' eure demonstree Par certain exemplaire. » ye fu la
          ducoisse, Jhesum va gracïant. Ens ou castel estoient trestous les
          trois enffans, Mais n' en congnoissoit c' un : c' est Garrin le
          plaisant. Moult furent bien servy ou pallas relluissant, Et les dames
          alloient la haut le pris jugant. Quant vient apréz soupper, ilz s' en
          vont deduisant ; De carollez, de tresques, il s' en vont esbattant.
          Ainsy qu' ilz estoient en la salle tres grant, Descendirent les dames
          qui de beauté ot tant. Une gente pucelle en alloit tout devant Qui sur
          son poing alloit ung bel oisel portant Qui bien valloit C march pour
          ung prince vaillant ; Et les dames alloyent la pucelle sievant. Et sy
          estoit Flourette ou gent corpz avenant Qui par ung escuier ot mandé a
          l' enfant Que on lui aporteroit au mieulx le pris desservant. Et chilz
          vient a Garrin qui s' alloit deduisant ; Et chilz l' a achievet, se
          lui dist en oyant : « Garrins vous avréz le pris tout maintenant.
          Flourette le vous mande ; je le vois creant. » Et quant Garrin l' oÿ,
          se va joye menant ; Chelui remercÿa et puis va retournant. A tant es
          vous dames qui viennent a l' enfant. Devant elles alloient les
          mennestreulx juant. Vinrent au ber Garin, la se vont arrestant. Une
          dame parla qui ot le corpz joly et plaisant : « Damoiseaulx debonaire,
          plains de bon enssiant, Recevéz le faucon pour le plus souffissant Et
          es nobles fais d' armes hardiz et entreprendans, Le plus aventureulx
          et le mains redoubtant Qui soit en ce paÿz, si comme il est parant. Et
          pour ce avréz vous pris bel et souffissant. Que Jhesu Crist de gloire,
          le roy de Belliant, Vous laist maintenir d' ores mais en avant. » Et
          quant Garrin le oÿ, bel le va enclinant ; Moult gentilment va les
          dames saluant, Et receut le faucon dessus son poing seant. Douchement
          l' aplanye tout en lui polliant. Le sires de la ville a fait mander l'
          enffant. Et apréz sont monté les chevalliers vaillant ; La vont
          trompes et cors mout haultement sonnant. A son hostel le vont ainsy
          reconvoiant. La furent les deux frerres ordonné pour l' enffant
          Torsses et grant brandons qu' il alloient ardant. Et s' estoit la
          duçoise toute droite en estant, Qui de grant joye alloient tenrement
          souppirant, Car pitéz li alloit son estat remembrant. « Et bonnes
          gens, dist elle en son cuer souppirant, Vous venéz pour mon fil cy
          endroit assamblant. Se vous saviéz sa gieste et son linaige grant Dont
          mes fieulx est yssus, je le vous acreant, Encores li feriéz feste plus
          que devant. » Ainsi disoit la dame en son cuer quoy taisant ; Et
          disoit en son cuer basset et murmirant : « Las, je ne l' oze dire dont
          j' ay le cuer dollant, Car jadyz le vouay et en juray tant. Se je me
          parjuroie, j' ay en l' essiant Que jammais le mien cuer n' aroye
          joyant. » Ainsi disoit la dame dont je vous comptant. A tant es vous
          Garrin qu' on alloit amenant. A l' entree de l' uiz va l' enffant
          dessendant ; Venus est a sa mere, soy va adjenouillant. Le faucon lui
          tendy, se lui va presentant. Et puis vint a ses barons et les va
          mercÿant ; Le seigneur de la ville va moult recommandant. Et sy se
          sont allé et le vont laissant. Grant bien tinrent de lui escuier et
          sergent. Mais a celle nuytie dont je vous voy parlant, Allerent
          bourder au seigneur enortant Que Garrins et sa fille aiment l' un l'
          autre tant ; Et se briesve ne garde, ains bref tampt, Garrins fera de
          lui son bon et son commant. Quant le seigneur le sceut, moult en ot le
          cuer dollant. En sa chambre manda sa fille maintenant ; Par ung
          soubtil parler sçot tout le convant, Sy comme poréz entendre. Le
          chevallier appelle sa fille par son nom : « Flourette, je vous ay
          trouvé noble baron. Se veuil que ayéz Garrin qu' a coeur de lyon.
          Hardis est, parfais et de belle fachon. Je ne sçay dont il est ne de
          quel regïon, Mais il est bien dignes a tenir regïon. Je veuil que vous
          l' ayéz car il me vient au bon. - Peres, ce dist Flourette, a vo
          divisïon. Aussy ne veul ge avoir autre baron. » Quant le pere l' oÿ,
          se saisist ung baston ; S' en batty tant sa fille le dos et le crepon
          Qu' il le laissa la gisant en pamison. « Garce, ce dist a li, ammés
          vous ung garchon ! De vous feray demain telle departison, Mais que
          party se soyent de si li grant baron, Qu' il maudera le jour, l' eure
          et le saison Qu' il vient en ceste ville. » A ce mot s' en party et
          celle demoura Dollante et courrouchie, car moult lui ainnoya. « Aÿ,
          Garin, dist elle, mauvaise amour cy a. Je croy que noz amours
          deppartir nous faura. » Elle voit ung varlet ; doucement l' appella Et
          lui dist : « Mon ami, par amours or t' en va ! Sy me dyz a Garrin qui
          le pris concquesta, Se cy aval demeure, morir lui faura. Pour ce que
          avons amé l' un l' autre de piecha, Mon pere le manasche qu' il le
          destrura. Mais dy li qu' il s' en voist, ne demeure plus cha, Et li
          diz qu' avec luy mon corpz s' en yra Garnie de joyaulx dont tout sires
          sera. - Dame, dist le varlet, le mien corpz lui dira. » Du chastel s'
          est yssus et sy s' acchemina. Vint a l' ostel Garin et couchié le
          trouva ; Mais tant busqua a l' uis que Garins s' esveilla. Quant il
          vit le varlet, tantost lui demanda S' il veult a lui parler et s' il
          se levra. « Amy, dist le varlet, et vostre pourfit serra ! » Dont vint
          Garins a l' uiz et lui demanda Tout ce que celle nuyt la pucelle lui
          commanda. Et quant Garins l' oÿ, tout le sanc lui mua ; Et a dit au
          varlet : « Bien ait quy vous porta ! » Oste l' annel de son doit et
          lui presenta. « Amis, ce dist Garins, savéz comment il va ; Saluéz moy
          Florette que tant de beauté a Et revenéz demain quant le sollail levra
          Et je vous en diray ce que mon corpz en fera. » Dont s' en part le
          varlet et Garrin demoura, Et vint au lit de ses fres et les esveilla
          Pour lui conseillier, com qui a faire en a Doit tout jours conseil
          croire. « Seigneurs, ce dist Garrin, veuilliéz moy conseillier ! La
          fille mon seigneur m' a, par ung messaigier, Mandé que le sien pere ne
          m' a mie chier, Pour ce que noz amours a oÿ publyer. Et dist qu' il me
          chache ung mortel encombrier, Et que ydeusement m' a oÿ manneschier De
          moy faire ou a moy pourcachier. Et il est bien poissant de moy
          addoumaigier : Je n' ay parent pour qui il le vaulsist laissier, Car
          ne sui extrait de cestuy heritier ; N' ay parent ne amy qui me peuïst
          aidier. Or suye a grant peril, si me doit annoyer. Je perch sollaz et
          sy me fault eslongnier. Et se j' anmaine avec moy celle que j' ay tant
          chier, J' accompliray en lui trestout mon desier. Mais j' ay toudix oÿ
          dire et retraittier Qu' il se fait trop mauvais d' une femme
          rencquerquier, Et je suy bien honnis s' il le me fault laissier, Car
          je l' aime de bon cuer tres loyal et entier. Son amour ne me laist en
          nul sens conseillier. Bien sçay que ce seroit scens de ce paÿz widier
          Et Amours ne lay de sens enssonnyer. Et si je ne sçay sens, je me mech
          en dangier D' estre tous jours perdu sans nezung recouvrier. Et se je
          croy bon scens, dont me fault renoyer Tous sollaz et doulchour pour
          moy sollasyer. Or m' enseigniéz la voye ! J' apprench a foursvoyer, Se
          m' en dittes la voye sans plenté varrier, Ne dire a ma plaisance. »
          Anthiaume a parlé quant Garrin entendy. « Garrin, se dist li danseau,
          je vous ay bien oÿ. Asséz perdre poréz se vous demouréz cy. Et se vous
          enmenéz la belle au corpz joly, Asséz tost vous sieveront ses proxmes
          et amis. Et saichiés, s' ilz vous ont adont acconsievy, Vous n' y
          averéz ja ne pité ne mercy ; Ainchois vous penderont comme larons
          failli ! Ce seroit maise amour s' il advenoit ainsy. Laissiéz quoy la
          pucelle ; pour grant bien le vous dy. Sy venéz avec moy ; c' est ce
          dont je vous prie. Droittement a Pavye vous menray avec my. Mon roy
          est mon tayon ; c' est voir, je le vous plevy. Il tient en sa prison
          mon pere au corpz joly, Pour ce que nostre mere de sa terre bani. Or y
          allons delivrer ; Dieux l' a consenty. Et s' avec nous venéz comme le
          nostre ami, Vous tenrons loyaulté sans jammais deffailly, Et aréz de
          telz biens que nous ara parti. Ainsi le vous arons juré et plevy. -
          Seigneurs, se dist Garin, je vous ay bien oÿ. Je yray avec vous, foy
          que doy a saint Remi, Sans parler a personne. » Aussy ont les enffans
          l' un a l' autre en convent Qu' i ne fauroient l' un a l' autre pour
          or ne pour argent. Ung pou devant le jour se leverent briefment Et ont
          appointié leurs chevaulx vistement. Garrin s' en est partis qui
          oncques congié ne prent A parin ne a mere qu' il aime loyaulment. A le
          voye se mist ; portant va gentement Le faucon qu' au jouster concquiz
          souffissanment. Avec ses fres va qui moult ont d' essient. Mais moult
          avoit le cuer courrouchié et dollent Que la pucelle avoit laissié
          sifaittement, Car c' est toute la fin ou le sien cuer tent. Or
          chevauches les freres ensemble lÿement. Ellas, qu' ilz soyent freres,
          ilz n' en scevent neant ! Mais nature royaulx les tenoit tellement Qu'
          ilz amoient l' un l' aultre d' aimable tallent. Ensemble s' en
          alloyent chevauchant gayement. Le chemin de Chesille ont empris
          droittement ; De cy jusques a Rege ne font arrestement. La prinst
          Garrin ung mal d' aimoy si grandement Qu' il ne pooit chevaulchier ne
          errer nullement, Car le amour Flourette le rallume et esprent. Telz en
          fu attournéz, l' escripture l' apprent, Que on cuida qu' il deuist
          aller a finement. Et en ce temporal dont je fay parlement, Arryverent
          au port une payenne gent. Ung roy les conduisoit qui hayoit durement
          Le loy des Cristïens et le Saint Sacrement, Et estoit appelléz dedens
          son chascement Narquilus d' Allexandre.  Dont vous me oyéz parler,
          Fu l' oncle Fierabras qui tant fist a doubter Que le conte Ollivier
          vault jadis concquester. Seigneurs, ce Narquillus vaul Sezille gaster,
          Pour ce que bon roy qui l' ot a gouverner Ne lui voulloit sa seur
          ottroyer ne donner, Car elle estoit tant belle que on ne trouvast son
          per. Germaine avoit a nom si que oÿz compter. Or l' avoit le payen par
          pluseurs fois mandé Qu' a sa seur lui vaulsist ottroyer et donner ;
          Mais le roy ne le vault nuullement accorder, Ne la pucelle aussy ne s'
          y vault assener. Pour ce vault le payen ses grans os assembler Et s'
          en vint a Sezille son royaume gaster. Ce roy estoit tant fier et tant
          fist a doubter Que en toutte payennee on ne peüst trouver Nul plus
          fort Sarrazin pour ses armes porter. XV piés ot de hault au juste
          mesurer ; Ce sembloit une tour qui le veïst aller. O monde n' ot payen
          qu' a lui osast juster. Et si faisoit sa barbe jusqu' au genul aller.
          Le regart avoit plus fier que lyon et sengler Et la char noire et
          dure, et n' est homs a regarder Que on ne se peuïst de lui fort
          espöenter. Nulz homs ne lui povoit son commant reffuser. A ses deux
          mains povoit ung cheval eslever Et ung homme deseure que on y faisoit
          monter Armés de touttes armer pour le sien corpz garder. Oncques nulz
          homs n' oÿ de tel force parler. Sezille vault assir pour le paÿz
          gaster. Et Garin fu a Regis qui bien oÿ compter Du fellon Sarasin qui
          fist a redoubter. Mais Garin fu mallades, sy prist a regretter S' amie
          par amours qui le solloit amer Et sa mere aussy qui son corpz vot
          porter, Qui pour Garrin volloit moult grant deul mener. Et quant vient
          au matin que Garin vault sevrer, Et la franche ducesse ne povoit Garin
          trouver, Adont se coumencha fort a espöenter. « A mon, dist la dame,
          tu me fais ayerer ; Quant tu te parch de moy, bien me doy dolluiser.
          Avec les deux vassaulx que je vaulch osteller, T' en es alléz beau
          filz. Je ne sçay que penser, Ne sçay en qui peüsse nes I conseil
          trouver. » Ainsy disoit la dame. Or en laray ester. Se diray de Garin
          qui se vault argüer De ce villain payen qui les vaus enpresser. Par
          grant vertu se va Garin resviguerer Et a dit a ses freres : «
          Seigneurs, par saint Omer, Encontre Sarrasins nous fauldra esprouver.
          Nous yrons au pallais saudees demander Et presenter au roy qu' on
          appelle Ayemer. - Bien dittes, font les deux, ne le devons reffuzer. »
          Dont vont vers le pallais toudroit sans arrester, Et tous trois furent
          freres. Garin s' en va devant qui le cuer ot sené. Vers le pallas s'
          en vont les enffans alossé. Ens ou pallais trouverent le bon roy
          courronné Et Germaine, sa soeur qui tant ot de beauté. Garin le salua
          de Dieu de majesté Et dist : « Chilz Damedieu qui maint en Trinité
          Gart le roy Aïmer et trestout son barné ! Sires, mais qu' il vous
          plaise, vous m' aréz escouté. Vecy deulx demoiseaulx de moult grant
          parenté Qui pour avoir saudees se sont cy arresté. Filz au duc d'
          Acquitaine sont ces deux appellé Et je suy le varlet pour faire tout
          leur gré. » Quant le roy le oÿ, n' ot pas le cuer aÿré. « Enfans, se
          dist le roy, bien soyéz vous trouvé ! Telz saudees aréz que vous venra
          a gré. Et pour l' amour de ce que estes cy arivé Seront les Sarrasin
          en grande povreté, Car en l' eure seront poissanment revidé.» Sy fist
          sonner I cors ; si se sont rapresté. Tantost s' arma le roy, s' issy
          de la cité, Avec lui maint baron de la soye amisté. Mille Sarrasins
          furent sur les champz ordonné, Car toujours furent en agait les Trux
          adrué. Et le bon roy chevaulce et la Cristienneté. Et Germaine la
          belle ou tant ot de bauté Enmena en sa chambre ou tant ot de nobleté
          Les trois enfans royaulx ou tant ot de bonté, Pour armer leur jouvente
          ; elle en a vollenté. Quant elle vey Garrin si tres bien endoctriné,
          Amours d' un sentement l' a si fort navré Que le gentil dansel a
          forment regardé. Ung annel de son doit hosta par amisté, A Garin le
          donna qui bien le prist en gré Et enclina la belle par bonnairetté.
          Puis fist tant la pucelle que bien furent armé. De la cyté yssyrent,
          sy ont le roy trouvé Qui de combatre avoit moult grant vollenté. Quant
          il vit les trois freres, si leur a demandé : « Comment vous nommeray,
          dist le roy alossé ? - Sy, se dist Garin, ces deux sont appellé L' un
          Gerin, l' aultre Anthiame et moy, par verité, On m' appelle Garin ;
          ainsy m' a on appellé. - Garin, se dist le roy, Dieux vous croisse en
          bonté, Car vous me sembléz hardis, par Dieu qui tout a creé Vous
          ottroit bonne vye. - Enfans, se dist le roy, alléz vous bien pourviant
          ! Et se bien me servéz, bien vous yray payant. » Adont brocqua le roy
          son destrier affreant ; Devers les Sarrasins s' en va espourronnant,
          Et nos gens vont apréz le bon roy combatant. La vont les Sarrazins
          fierement assallant Et Sarazins se vont fierement deffendant. La
          peuïst on vëoir maint Sarrasin Persant Et mainte baronnye au vent
          reflamboyant. Le roy Marchillus en jure Mahon et Tervagant Que au fort
          roy de Sezille se yra aventurant. Se il le treuve en l' estour, il le
          yra assallant. Adont vont les payens nostres gens mahaignans. Enchois
          qu' ilz retournassent en va quattre abbattant. Et le roy de Sezille en
          va ses gens cryant : « Avant, seigneurs barons ! » Adont se va boutant
          ; Entre les gens payens s' alla, fery Gorant. Du cheval l' abbat,
          moult « Sezille ! » va crÿant. Et Anthiaume en fery ung Turc en
          trespassant ; Armures qu' il euïst lui valerent ung gant ! Et Gerin,
          le sien frere, le va adont sieant Et moult bien s' esprouva, se dïent
          les romant. Mais Garins adlescé n' est point, je vous creant, Car en
          les gens payens se fery si avant Qu' il vient a l' estandart forment
          espouronnant. A terre l' abbaty, qui que en fust dollant. Adont crÿa «
          Sezille ! » a Garin et l' enffant. Bien l' entendy le roy de Zezille
          le grant Que les payens alloient a cest heure assallant. Quattre filz
          d' amiral lui alloient lanchant Espees et espois et maint coutel
          trenchant. Au traire lui alloyent son bon destrier tuant. Adont cheÿ a
          terre le bon roy souffissant. En hault crÿe : « Sezille ! » Garins ot
          l' estandart des payens revsé, Mais les paiens par force l' ont
          tantost relevé. Et le roy de Sezille a Jhesus reclamé. Dollant fu qu'
          il se voit ensement atieré. Et les Sarrasins sont entour lui
          assembléz, Maint dart lui ont lanchié trenchant et achieré. A tant est
          Marchillus qui bien l' a ravisé. A Sarrasins s' escrye, sy comme l' a
          escoutté : « Prennéz ce Cristïen que j' ay cy ravisé ! C' est le frere
          a Germaine qui tant a de beauté. Ne le vouroye perdre pour l' or d'
          une cité, Car puis que je l' aray prins, j' aray ma volenté. » Lors l'
          ont les Sarrazins entour envyronné, Et l' ont par vive force la terre
          jecté. Prins l' ont et retenu et a cheval monté. Quattre Sarrasins l'
          ont hors de l' estour giecté. Bien l' apperchut Garin a son escu
          listé. Quant il voit le roy pris, sy en ait a Dieu juré Qu' il le
          delivra, quo qu' il aye cousté Ou il perdera la vie. Moult fu dollant
          Garins quant il vit le roy pris. Voit les quattre payens de qui il
          estoit saisis Qui par dehors l' estour avoient le roy pris Pour aller
          a leurs trés qui sont sur les laris. Lors broche le cheval qu' il n' i
          est alentis Et saisit une lanche qu' a ung garchon a pris. Aprés le
          roy s' en va qui de cuer fu maris, Car n' attendoit secours de nulz de
          ses subgis, Mais Garin le sievoit, le demoisel gentilz. Anthiaume et
          Gerin qui les cuers ont hardiz Encontre les payens ont mantenu l'
          estrif ; Bien et hardiment les ont il envaÿz. Quant ilz ne voyent
          Garrins, le sang leur est fremiz. L' un a l' autre disoient : « Et ou
          est noz amiz ? » Mais nul ne scet a dire quelle part il est guenchiz.
          Les restours ont maintun a riches brans fourbis. Et Garin sieut le roy
          qui de cuer fu maris Que les quattre payens enmennoyent toudix. Tout
          selonc ung marech en alloient toudix Pour eslongier Garin que les
          sieut qu' ennemiz. A haulte voix leur crye le vassal postaÿz : «
          Retournéz contre moy, faulx Sarrazins mauldiz ! N' enmenréz mon
          seigneur se je ne suyz ochiz, Car je lui ay juré en convent et promis
          Que lui aideray tant que seray vifz. Mieulx ne le puis aidier, j' en
          sui certain e fis, Que lui sauver la vie. » Quant le roy Aÿmer a
          entendu le voix De Garrin le vassal qui fu preulx et courtois, Jhesu
          Crist reclama qui fu miz en la Croix. « Aÿ Dieu, ce dist il, ce vassal
          je recongnoiz. C' est le vassal Garin ; de Dieu soit il benoiz ! » Et
          les fel Sarrazin approchent les maroiz. Dedens une croilliere
          entrerent demanoirs Pour eslongier Garin qui les sieut a esploix. Mais
          la endroit trouverent crollieres et terrois Et ung vivier orribles et
          ung chemin estrois. Et plus chevauchent avant et plus vient anois ; N'
          y a voye ne sente fors eaues et marois. Adont le bel Garin leur crye a
          haute voix : « Vous n' yréz plus avant, faulx traïtres renoiz. N' est
          mie cy endroit le chemin le plus drois, Et plus yréz avant et plus
          enfonderois. Bien vous pouriéz noyer ycy en ces destroiz. D' icy
          jusques aux sengles y va mon palfrois ; Mais je dessenderay et sy
          copperay du bois De quoy je ferray plancque, si vous aray, Turquois. »
          Lors descendy Garin qui fu beaux et courtois, Et tenoit en sa main son
          bon branc vïennoiz. Abres prinst a coupper li escuier adrois.
          Plancques fist dessus l' eaue, de largues et d' estrois, Puis est
          passéz dessus ; aux payens dist : « Je voich A vo mallaventure ! » Or
          furent les payens pardedens le croilliere. Ne poient aller ne avant ne
          arriere, Car leurs chevaulx estoient ens par telle maniere Que on ne
          les jectast hors pour tout l' or de Baviere. Et Garrin a fait
          plancques contre val et riviere ; Apréz eulx va passant de vollenté
          legiere. Tant fist et tant alla que les gens losengiere Approcha bien
          pres ; ne tint qu' a luy ne fiere. Ung cheval va ferir a senestre
          costiere ; Le cuer lui pourfendy, sy cheit mort en ly tiere. Et le
          payen cheÿ a si grande hasquiere Que la endroit noya dedens la
          riviere. Et Garin fery a l' autre par si felle maniere Que lui et le
          cheval abbaty sur l' eurdriere. Hautement s' escrÿa : « Fausse gens
          pautonniere ! Mon seigneur me lairéz et n' en yréz ariere. » Et quant
          le roy l' oÿ, se dist a lye chiere : « A, doulz amiz Garins, pour Dieu
          te fay priere : Ne me lais point mener par nezune maniere. - Nenil, se
          dist Garin, par mon seigneur saint Piere ! » Lors regarde lés lui, se
          choisit une pierre. Contremont le leva de vollenté legiere, S' en fery
          I payen une telle espauliere Que du cheval le fist reverser en l'
          ourdiere. Puis s' escrya en haut : « Fieulx de pute loudiere, Delivréz
          moy mon maistre. » Quant le quart Sarrazin a le IIIe percheut Dont il
          ne sera mais aidié ne secorus, Et perchut que Garins est a pié
          descendus Et passoit sur mairiens et sur arbres ramus, Mais il fu la
          endroit tellement enbatus En tel lieu qu' il ne fu jammais hors yssus
          Tant qu' il fu a cheval, tant fu esperdus Il regarde le roy ou grant
          fu le vertu. Se il ne fust loyéz ne de cordes tenus, Moult volentiers
          se fust au Sarrasin vendus ; Mais n' a ne main ne piet dont soit
          soustenus. Et Garrin s' escria : « Noble roy esleüx, Ayéz bon cuer en
          vous, car par le doulz Jhesus Jammais n' en partiray sy ne seréz
          secourus. » Au Sarrazin giecta deux grans cailleulx cornuz. Le
          Sarrazin s' escrye, qui fu tristres et mulz, Car il ne sceut que faire
          s' a lui ne s' est rendus, Mais tous jours attendoit d' estre
          seccourus. Mais c' estoit pour neant car il n' y en venoit nulz. Il ne
          fust homme ou monde que si fust embatus Non s' il n' estoit a piet,
          car c' est ung lieu perdus. Garrin y reprent hardiment sa vertus. De
          bos et de feuillies s' est si bien pourveüs Que si tost qu' il est jus
          d' un arbre descendus, Il le met en avant et sy passe sus Toudix de
          plancque en plancque. Moult fu dolans Garins, et s' estoit moult
          loyaulx. En la crolliere fu le noble vassaulx. Le quatrisme payen lui
          fit trop de maulx ; Le roy volloit occhire, et fist pluseurs assaulx.
          Aidier ne se povoit le tres noble vassaulx, Car les piés et les mains
          ot loyéz et cordaulx. Et quant Garin perchut que le payen bedeaux
          Assalloit le bon roy et frappit de coutteaulx, Pardedens la crolliere
          entra le demoiseaulx. Pres qu' il n' estoit noyéz, mais il estoit
          isniaus. Adoncques y entra de cy jusqu' a trumeaulx, Et vint au
          Sarrasin qui moult fu desloyaulx. Quant il le vit venir, le ju ne lui
          fu beaux. Adoncques dessendy, mais Garin le loyauls Lui fisqua son
          espee dedens les boyeaulx. Puis est venus au roy qui estoit liés et
          baux. Se lui dist : « Descendéz, frans roy imperiaulx ! Se vous povéz
          venir de cy jusqu' a ses baux, Bien serréz seccourus et serréz sain et
          saulfz. - Garrin, se dist le roy, moult m' as esté loyaulx, Mais je te
          donne ung don qui sera principaulx. Demande a ton voloir, le don te
          sera saulz. - Sire, se dist Garins, je ne vous feray faulx. Venéz
          hardiement ! Passéz est vo travaulx. » Adont passa le roy liéz,
          joyeulx et baux. Et d' aultre part estoit moult pensans lui assaulx.
          Anthiaume et Gerin qui les cuers ont loyaulx Et li bon Sezillois
          maintiennent les cembeaux Contre les Sarrazins par dessus les
          prayeaulx, Et regardent par tout l' estour et bas et haux Pour savoir
          se Garins revenroit point entr' aux. Mais il ne le voyent ne par mons
          ne par vaux, Dont point n' orent joye. Anthiames et Gerin forment
          furent dolant Qu' ilz ne voyent Garin en l' estour combatant. Le
          retraitte sonnerent et puis vont retournant. Et le roy Narchillus, qu'
          on appelloit gayant, Repaire a son hostel ; le cuer avoit joyant, Car
          bien avoir cuidoit le roy a son command. Les Sezillois s' en vont en
          la cité rentrant. Anthiaume et Gerin se vont bel conduisant, Car en l'
          arriere garde estoient les enffans. Germaine la pucelle, suer au roy
          souffissant, Avoit bien oÿ dire de son frere devant Que payens l'
          orent prins ou grant estour devant. Doullante en fu la belle ;
          tenrement va plourant. Aultrement ne povoit son deul estre passant. Ou
          rentrer en la ville va ses gens bienviengnant Et regarde a l' entree
          pour Garrin le bel enffant, Se venir le veiroit ; mout le va desirant.
          Voit Anthiaume et Gerin, se leur vient au devant. Anthiaume
          espouronne, se le va saluant. « Belle, Jhesu vous gard par son digne
          command ! De l' estour venons qu' avons eubt moult grant. Perdu avons
          le roy car prins l' ont les Perssant. » Qua la belle le oÿ, tenrement
          va plurant. A une chamboriere a dit en souppirant : « La perte de mon
          frere ne me fait mie tant Que du dansel Garin qui bel est et vaillant.
          C' estoit toute ma joye. » Or sont en la cité en deuil et en
          tristrour. Ly ung plaindoit son frere et l' aultre son amour. Germaine
          la pucelle, qui moult savoit d' amour, Entra ysnelement ens ou pallais
          majour. En sa chambre ploura et fist grant tenebrour ; Son frere
          regraitta et fist grande clamour Et Garrin encement qui tant ot de
          douçour. Mais Garrin et le roy qui tant ont de valour Rentrerent en la
          ville en la faute du jour. Adont vers le pallais sont allé les plusour
          Et a Germaine ont dit : « Dame, n' ayéz point de paour ! Vecy le roy
          vo frere et Garin le machour. Vostre frere a rescouz, fait lui a grant
          amour. » Quant la belle l' oÿ, sy a dit par douchour : « Aÿ, Garin,
          dist elle, que en toy a grant vallour ! Par le tien vassallaige venray
          a grant honnour. Tu as aydié mon frere, le noble poigneour. Se de lui
          es améz, et se tu as m' amour, Et si pouras avoir mon corpz sans
          deshonnour. » Anthiames et Gerin, quant sçorent la venour, Encontre le
          roy s' en vont et Garin sans demour. Aussy font chevallier, barrons et
          sivatour. Acollé ont le roy envyron et entour. Germaine l' accolla qui
          estoit sa sëour. Et le roy dist en hault que oÿrent le plusours : «
          Faittes feste a Garrin, le tres noble vassour, Car par lui suy sauvéz
          de la gent payennour. Jammais le corpz de moy n' euïst son retour Ou
          pallais de Sezille. - Seigneurs, se dist le roy, que on nommoit Aÿmer,
          Vous devéz bien Garrin pisier et amer, Car par son hardiement, m' a
          fait delivrer Du plus tres grant peril ou nulz homs puist entrer, Dont
          veïssiéz Garin pisier et honnourer. » Germaine la pucelle vint Garrin
          accoller. « Damoiseaulx, dist elle, Dieux vous veuille sauver ! Mon
          frere avéz aydié ; ce n' est mie a celler. Et quant il vous plaira
          devers moy retourner, Au beau fait qu' avéz fait sçarons bien
          regarder. - Belle, ce dist Garins, tout ce laissiéz ester, Car j' ay
          fait ce que doy et riens demander. Je doy bien faire au roy puis qu'
          il m' a fait donner Che que on doit saudoyer et faire et presenter. Je
          sui vo saudoyer pou avoir concquester ; Et quant sui en l' estour, je
          m' y doy bien porter De servir mon seigneur jusqu' au membre coupper.
          Qui autrement le fait, on le doit bien blasmer. Sy a une aventure qui
          fait bien a amer, Car ce sont Sarrazins, Perssant et Escler. Se peut
          on bien sur eulx son arme sauver, Sy que en pluseurs manieres y peut
          on prouffiter A bon service faire. » Qant la pucelle oÿ Garin que
          ainsy parla, Le nuyt tient le roy court et ses gens festïa. Garin
          assit léz lui et forment l' onnoura Comme a bon chevallier, et haulte
          amour lui monstra. Anthiame et Gerin la nuyt servirent la Et la
          franche pucelle que Garin moult ama. Mais Anthiame le bel a la belle
          pensa. Tant l' ama en son cuer qu' a riens elle ne pensa, Mais oncques
          son penser dire ne lui oza. Ains plus le regarde et plus la regarda,
          Tant plus lui esprent amour et plus l' embraicha. « Aÿ, dist il, amie,
          grant beauté en vous a. Vous estes la plus belle que oncques Jhesus
          crea. S' il me fust avenu che qu' au garchon fait a, Je fusse mieulx
          venus que mes corpz ne sera. Or a Garins la grace que mais ne lui
          faura ; Sy n' est c' un garchon, car nul riche ami n' a. Mais c' est
          bien desservy, car bien desservy l' a. Se honneur lui vient, c' est
          raison qu' il le a, Car c' est le plus hardis que oncques Jhesus crea.
          Sy croy que de la pucelle ja tort ne me fera. Il scet bien que je l'
          ayme ; je lui ay dit piecha, Quant dedens la battaille avec nous
          entra. Puis qu' il le scet voir, tant exploitera Que l' amour de la
          belle vers moy redoublera ; Car j' ay fiance en lui, car esprouvé l'
          ay de piecha. » Puis dist a l' autre mot : « Par Dieu qui me crea, Or
          suye bien meschant que j' ay pensé cella. Car oncques ne fu homs, ne
          jammais ne serra Que si femme veult croire de ce qu' elle dira Et il y
          met son cuer, si soustieux ne sera, Femme ne le deçoive. » Ensement
          dist Anthiaume qui la pucelle amoit. Volentiers le regarde, volentiers
          le servoit. Et Gerin sert le roy qui Garin honnouroit. Le roy en
          appella Garin qui la estoit. « Sire, trop me honnouréz, dist Garin cy
          endroit. Vez la mes deux seigneurs que mon cuer amer doit. Ilz m' ont
          cy anmené ; je suy en leur conroit. Quancques je fay de bien, remerir
          on leur doit ; C' est tout leur, quant que j' ay, si ay convent me
          foyt. Faites les hounourer, car mes corpz ne pouroit Plus demourer
          ycy. » Et quant le roy le ooit, Adont plus que devant en son cuer le
          prisoit. Anthiaumes et Gerin vistement commandoit A seoir léz Garin,
          car ainsy le voulloit. Enssy alla la nuyt tout qu' on se deppartoit,
          Qu' ilz s' allerent couchier chescun a son endroit De cy jusque a
          demain que le sollail levoit. Et le roy Narchillus estoit a grant
          destroit Du bon roy Aÿmer que rescoulx on avoit. Mahom et Appollin
          durement mauldissoit, Car ung payen lui dist ensement qu' il alloit,
          Comment ung Cristïen le roy Aÿmer aidoit. Dollant fu Narcillus et
          forment lui annoyoit, Et dist que la cité assaillir il feroit Et que a
          nous Cristïens dollans battaille demanderoit De quattre contre ung,
          car bien les convainqueroit. Et le roy Aïmer par ung matin se levoit
          Et aussy fist Garrin qui de cuer Dieu servoit. Anthiames au matin vers
          lui s' en vint tout droit, Et quant il vit Garrin, an hault le
          salluoit. « Garin, se dist Anthiames, voir se vo corpz voloit, Certes
          le cuer de moy moult eureulx seroit. - Sire, se dist Garin qui moult
          bien l' escouttoit, Ja ne plaise a Dieu qui hault siet et loingz voit
          Que je faiche pour vous en quel lieu que ce soit Chose qui vous
          mesplase ! - Sire, ce dist Garin, de moy ne vous doubtéz, Car je ne
          ferray chose dont je soye blasméz. Ne vivray que ung pou, se avray
          toudix asséz. Et qui plus vit, plus pert ; ce sciecle est mortelz.
          Dieux le dist de sa bouche, c' est fine veritéz : Qui bien ne mesura,
          ja bien ne sera mesuréz. Ja chose ne ferray a homme qui soit neéz Que
          ne voulroye bien que on me fesist autelz. Dittes vostre volloir ! D'
          aidier suy aprestéz. - Garins, dist Anthiames, amis vous le sçavréz.
          Vous savéz tout de cy que sui enamouréz De la seur du roy ou grande
          est la beauté. Mais je n' ay cuer en moy, par Dieu qui fu penéz, Que
          je le puisse dire que tant sui alluméz, Car oncques mais ne fus a
          Amours donnéz. Ne sçay que c' est d' Amours, tous en sui aveuléz. Et
          que plus voy la belle ou mon cuer est bouttéz, Et tant me faut plus
          sens, aviz et memoralitéz. Qui me donroit tout l' or qui est en X
          citéz, Je ne lui sçavroye dire ainsy que sui menéz. Bien lui diréz
          pour moy, hardis estes asséz. Mais je vous prie pour Dieu, point ne
          vous assottéz Du marchié pour vous faire. - Syre, se dist Garin, par
          la Verge Marie, De ce que dit avéz de ce que je ne me prengne mie En
          l' amour de la pucelle, dit avéz grant follie. Cuidiéz vous qu' elle
          le soit dont suy outrecuidie, Que elle lairoit le maistre et lairoit
          la meisnie ? Ne sui c' un povres homs de petite lignie Et vous estes
          homs de noble anchisoirie. Et le tempz est tel en ceste mortele vie
          Que on ne prise nul homme qui soit en ceste partie S' il n' est riche
          et poissant et s' il n' a seignourie. Trestout ce que je fay en ceste
          partie N' est que pour v[ost]re amour et vostre seignourie. Tout ce
          que je fay, mon cuer le vous ottrye. En comvent le vous ay de ma foy
          fianchie Et en feray autant, se Dieu me benye, Que sy fuissiéz mon
          frere, se Dieux me donne vie. A la belle parleray ains l' eure de
          complye. Tant lui diray de vous, ainsy que droit l' ottrye, Que la
          vostre besongne en sera advanchie. - Amiz, se dist Anthiames, Jhesus
          vous benye. Mais alléz y bien tost, le mien corpz vous en prie !
          Jammais ne mengueray se n' ay nouvelle oÿe. - Je y vois, se dist
          Garins, or est drois que le die, Car puis que vous scentéz d' amours
          la malladie. Il n' est mie bien aise qui poins est de l' ottrye, Car
          le mal des dens passe. » Garin vient ens, lequel n' y vault arrester,
          Ou la pucelle fu qui tant fist a loer. Quant elle vit Garrin, adont s'
          alla lever. Et Garin le gentil le prist a saluer Et si dist : « Jhesu
          Crist qui se laissa pener, Gart ceste damoiselle que je voy la ester !
          - Amis, dist la pucelle, Dieux vous veuille sauver ! Et bien puissiéz
          venir et bien puissiéz raller. - Belle, se dist Garrin, je veuil a
          vous parler. Ainsy comme messaigier me vieng representer. Et se chose
          vous dyz que ne veuilliéz greer, Je ne doy par raison ce meffait
          comparer ; Car j' ay oÿ piecha dire et recorder Que messaigier qui
          veult son messaige compter Sy ne doit avoir bien ne nul mal escoutter.
          - Sire, dist la pucelle, par Dieu qui fist la mer, Vous ne me sçaréz
          ja nouvelle rapporter Dont je vous doye ja haÿne demonstrer De
          quancques vous voréz dire. - Belle, se dist Garin, oyéz ma intencion !
          J' ay deux nobles seigneurs de haulte extraxïon ; D' Acquitaine sont,
          de la terre de renom. Duc en sera Anthiames, et aisné le tient on. Il
          m' a cy envoyé par bonne intencïon Comme chilz qui est espris par l'
          inspiracïon D' Amours ou tous bons cuers ont leur possessïon. L' a si
          enamouré de vostre doulce fachon Qu' il n' a force, cuer, corpz ne
          possessïon ; Qu' il vous osast compter le grant affectïon La ou Amours
          de vous l' a en subgjectïon. Car tout entierement fait obligacïon A
          vostre gent corpz servir pour acquerir le don De mercy par qui est en
          la vostre prison. Et en l' arme de lui est representacïon. Vous diz
          que loyaument fait ceste questïon Coume chilz qui est empris de l'
          amoureulx brandon, D' Amours par qui maint cuers sont en subgjectïon.
          Sy vous prie et requier par supplicacïon Que entendre vous veuilliéz a
          droit et a raison A cellui pour qui fay la menistracïon Par la cause
          d' Amours qui en fait mencïon, Et que des biens de vous lui donnéz
          liverision. » Et quant Germaine ot oÿ ceste coclusion, Dont regarde
          Garin en deschant le menton, Et lui dist : « Damoiseaulx, bien och
          vostre raison, Mais ung seul mot vous diray que j' apris en canchon,
          Que on doit l' omme tenir a fol et a briccon Qui trop aultrui avanche
          et admenrist son nom. Et pour ce vous diray selon ceste occasion,
          Parléz pour vostre besoigne ! » Quant Garins ot parler la pucelle
          Germaine, Bien voit qu' elle n' avoit cuer, vollenté ne vaine D'
          entendre a Anthiame ; sa raison tient a vaine. A soy meismes dist il :
          « N' en parleray de la sepmaine, Car il n' appartient point tel coutel
          a telle gaine. » Doulcement prist congié a la belle certaine. Et quant
          celle le vit, sy en fu toute estraine ; Pour ce que parlé n' ot a lui,
          moult se demaisne. Et Garin s' en party qui de Jhesu se saigne ; De la
          chambre est yssus qui est belle et hautaine. Anthiaume en a encontré
          qui attendoit a paine. Quant il percheut Garrin, filz sa mere
          prochaine, Vers lui accourrut, sy dist a voix hautaine : « Garrin,
          vostre coulleur est ja changie en graine, Devenue est vermeille. » -
          Syre, se dist Garin a le chiere membree, Je vieng de la pucelle qui
          tant est honnouree. Vo besoing lui ay moult bien ditte et comptee, Et
          lui ay trestout dit vo cuer et vo penssee, Et sy ay la pucelle moult
          tres bien avisee. Et me dist au partir, c' est verité prouvee, Que je
          vous envoyasse en sa chambre paree, Et la vous en sera sentence
          declaree. » Quant Anthiaume l' oÿ, se a la chiere clinee, Ne fust mie
          aussy lyés pour l' or d' une contree. A icelle parolle dont j' ay fait
          devisee, Commencha au pallas une grande huee, Car Narchillius estoit
          la dehors en mi la pree. Aus bailles feru tellement d' une espee Que
          parmi le moillon l' avoit presque coppee. Et disoit clerement allennee
          : « Faulx Cristiens faulssé, fellons, gens deffaee, Dittes a vo
          seigneur sans nulle demouree Qu' il m' envoye droit cy sans plus faire
          arrestee Quattre frans Cristïens, chescun la teste armee, Affin se
          chescun n' ait la teste coppee Q' arriere m' en yray en la moye
          contee. Et se matter les puich a ma hache haceree, Que j' aye la
          pucelle qui est de moy amee.» Quant le roy Aïmer a la chose escouttee,
          Pour ce que la cité estoit moult appressé, Avoient moult ses gens la
          chose desiree ; Car on dist et c' est vray : N' est si trenchant espee
          Comme c' est de famine. Le roy fu moult dollant et aussy fu sa gent.
          Et du fier Narchilus menoient parlement, Qu' a quattre chevalliers
          plains de grant hardement Battaille requeroit et ung camp proprement.
          A tant es vous Garin et Anthiame le gent. Quant le roy les choisy, se
          leur dist saigement : « Seigneurs barons, dist il, conseilliéz moy
          briefment Du fellont Narchillus que le corpz Dieu cravent ! A bailles
          est venus demander en present A quattre chevalliers bataille
          vistement. Et se mes chevalliers sont vaincus nullement, Je lui
          donnray ma fille et lui aray en convent. Et s' il estoit vaincus, il
          fera le serment Et il partira de cy a son efforcement. Plus ne feront
          vers nous noize nullement. » Et quant Garin l' oït, grant vergoigne le
          prent Qu' il demande battaille ainsi a tant de gent. Ung petit s'
          avisa et puis dist doucement : « Sire roy de Sezille, vous sçavéz
          vrayement Que me devéz ung don sans nul reffuzement, Saulfve l' onneur
          de vous et vo gouvernement. - Garrin, ce dist le roy, c' est vray
          certainement. Bien povéz demander a vostre commandement, Et se je le
          reffuse, le corpz Dieu me cravent ! Car desservy l' avéz vers moy sy
          loyaument Que encores le vous ottroy. - yres, se dist Garin, mon
          don demanderay, Car vous le me devéz et je m' en payeray. Et pour ce
          vous demande ung don que avoir voray. Ce n' est d' or ne d' argent,
          car la volenté n' ay, Mais faire le camp au gayant sans dellay. Corps
          a corp je m' y esprouveray. J' ay telle fiance en Dieu qui fist le
          ray, Et ains le sollay couchant, je le vous renderay. Certes ou mort
          ou vif le vous presenteray. C' est le don que je veuil ; autre ne
          demanderay. Se le me reffuzéz, a parjur vous tenray. - Et Garrin, dist
          le roy, enviz l' ottriray. Et gentil filz, je te pry au meilleur sens
          que j' ay, Se requierch ung autre don et je le ottryray. - Sire, se
          dist Garin, par le sang de Cambray, Se je n' ay ce don cy, faulx je
          vous clameray. Mais tenéz moy convent et foy et je m' armeray. - Par
          ma foy, dist le roy, envyz je le te feray. Mais en l' onneur de Dieu
          et de saint Nicolay Et la Vierge Marie que je reclameray, Le don que
          avéz requiz point ne le vous retourneray. Alléz vous apprester et je
          vous armeray. » Quant Germaine le sceut adont crya : « Hahay ! Aÿ,
          Garin amis, ton corpz joly et gay Jaimmais en mon vivant en cambre ne
          tenray ! » Ainsy dist la pucelle, et Garrin sans dellay Fist apprester
          les armes. Garin fu ou pallais qui noblement regna. Anthiaumes et
          Gerin moult forment lui blasma De ce que au fel gayant sifaitement
          yra. Chescun lui dist : « Amis, pour Dieu n' y alléz ja ! » Mais
          Garrin respondy que ja ne s' en tenra. Le roy lui vest l' auberch et
          l' elme lui lancha, Et Gerin et Anthiames chescun lui bien aida.
          Bonnes cauches de fer le ber Garrin caucha, Chaint l' espee a son léz
          et le croix en baisa, Et espoit et coutel mie ne oublÿa. Ung bon
          cheval courrant le bon roy lui livra, Et fu couvert de fer et Garrin y
          monta. Tost et hastivement le haiame lacha, Le riche blason prist et
          le lanche appoigna. Quant Germaine le voit, le sanc lui mua. Elle
          dresche le main, doulchemement le seigna. Le roy et ses barons moult
          bien le convoya. Anthiame fu deléz et Gerin l' adexstra. Chescun a son
          povoir le duist et doctrina. « Seigneurs, se dist Garin, savéz comment
          il va. Je vous sçay bien bon gré de ce que n' en doubtéz ja. Jhesus le
          vous rende qui nous fist et crea ! Et j' ay fianche en Lui que cy me
          ramenra. Et s' il me fault morir et Dieux destiné l' a, Ne suiz c' uns
          povres homs, si c' omme me oublyra, Car je l' ay oÿ dire et recorder
          piecha : « A tel saint tel offrande. » Le roy, ses barons, sa fille et
          toutte sa gent Monterent a cresteaulx avironneement Pour veïr de Garin
          le noble hardiement. De la cité yssy, armé moult noblement. Vers les
          bailles s' en va ou le gayant l' attent. A terre fu assiz ; la dormoit
          fermement Dessoubz l' espinette sur l' erbe qui resplent Deléz une
          fontaine qui couroit roidement. En l' ombre fu assiz et garde ne s' en
          prent Que ainsy on le viengne veoir, ainsy ne aultrement. De son
          blason se fu targié souffissanment Et si avoit ung mur qui le trait
          lui deffent. La estoit a cestes si bien et tellement, N' a garde de
          quarreaulx contraire nullement. Et Garins chevaucha qui a Jhesus s'
          attent. La lanche porte droitte ou le pignon appent. Sezillioiz le
          regardent comment il va fierment. « Dieux, dïent les barons ensemble
          onniment, Veiz quel chevallier, comment il s' estent, Comment porte l'
          escu devant lui gentieulment ! - Par ma foy, dist le roy, il est bel
          homme et gent. Moult digne seroit de tenir cassement. Dame sainte
          Marie, mere du Sapïent, Sy vray que vo chier fil veÿéz en tourment Et
          qu' Il recheut la mort pour rachetter sa gent, Se me saulvéz cestui,
          car je l' ame loyaulment. Je le doy bien amer, se bon sang ne me ment,
          Quant me saulva la vie. » Ainssy disoit le roy qui aux cristeaulx
          estoit. Et Germaine sa seur devotement en prioit. Anthiaume et Gerin
          chescun a Dieu disoit Orison pour Garin qui bien améz estoit Et pour
          la loyaulté qui en son corpz regnoit. Venus est a Garin qui a l'
          espine dormoit Ou l' ombre sur le pierre léz le fontaine droit. « Or
          sus, se dist Garin, que le diable y soit ! » Le gayant s' esveilla et
          Garin regardoit. Sy tost qu' il le veoit seul, a le terre se clinoit,
          Ne se daigna lever pour ce que seul le voit. Garins en fu dollans que
          si peu le prisoit ; Se dist qu' en nul jour ja ainsy ne le combatroit,
          Car a nul vasselaige tourné ne lui seroit. Lors abbaisse le lanche et
          le gaiant boutoit. « Or sus, se dist Garin, fel glouton malëoit ! -
          Comment, dist le gaiant, mais tu boutte du doit ! - Nainil, se dist
          Garins, mais de ce fer bien roit Dont je vous ochiray ains que le
          vespre soit. - Enffes, dist le gaiant, se tu as fain ne soit, Je te
          pry par amour mengue et se boit Et puis se t' en reva en la chité tout
          droit, Car le mien corpz a tien jammais s' assembleroit S' il n' en y
          avoit IIII ou VI chy endroit. - Gayant, ce dist Garrin, je ferray tel
          exploit Que seul je t' ochyray, soit a tort ou a droit. - Par ma foy,
          dist le Turch, loyer me convenroit Les piés et les mains ; et s' on le
          mes loyoit, Se aroiz tu asséz a faire. - Enffens, dist le gayant, ne
          te fayz point bleschier ! Saiches se tu me fais encontre toy
          dreschier, Je te ferray ou corpz les costes brissïer. Je ne voroye que
          d' un doit a ton corpz atouchier. - Va, glouton, se dist Garin, que
          Dieux vous doinst encombrier ! Pour che que je te veuil cy endroit
          courrouchier, Je te diray qui je suiz pour toy plus engaignier : Je
          suiz cilz qui rescout mon seigneur, mon droitturier, Le bon roy de
          Sezille qui tant fait a prisier, Qu' a quattre Sarrazins tu fiz
          ottroyer. Tous quattre les vaincquiz dedens le vivier Et ramenay le
          roy sain, saulf et entier. » Dist le fel gayant : « T' en avras ton
          loyer. Il te vaulsist trop mieulx tes parolles laissier. On parle bien
          tant que on honist son plaidyer, Et tu aras tant parlé que tu arras
          encombrier. » Adont se leva sus, n' y ot que courrouchier. Ce sambloit
          au lever ung diable d' Inffer : Bien XV piés avoit et bien pres d' un
          quartier. Vers Garin s' en alla, le gentil escuier. Se lui hosta le
          cuisse de son courant destrier ; Contremont le leva et le bouta arrier
          Sy qu' il fist le cheval et Garrin tresbuschier ; Et puis a le
          fontaine s' alla recouchier. Bien lui cuidoit avoir rompu le
          hanespier. Quant Germaine le vit, bien cuida esragier Et le roy
          reclama le Pere droitturier. Anthiame et Gerin commencherent a cryer :
          « Aÿ, seigneurs barons, allons Garrin aidier ! Le gaiant le a occhiz
          et n' y a nul recouvrier. Ellas, que mal alla la jouste commenchier !
          Mort l' a oultrecuidanche. » Or furent pour Garrin courrouchié et
          dollant. Las, qu' il le conneuïst, le deuil y fust plus grant De Gerin
          et d' Anthiame qui estoyent plaisant ; Car Garin est lor frere, si n'
          en scevent neant. Aussy ne scet Garrin qu' il leur soit attenant, Ne
          cuide seur ne frere avoir, je vous creant. A terre l' avoit abbattu le
          traïttre gayant, Mais Garins asséz tost se leva en estant. Pardessoubz
          l' espinette choisy son mal veuillant Qui haultement lui dist : « Se
          tu reviens avant, Ton corpz mahaigneray, par mon dieu Terguant ! - Par
          ma foy, dist Garin, ains te ferray dollant ! » L' espee qu' il tenoit
          va contremont levant ; Au gayant s' en va tel horrïon donnant Que le
          sennestre brach lui va par mi coppant. Quant le gayant le veyt encoste
          lui gisant, Adont gietta ung cry sy orible et grant Que toutte la
          chité en va retentissant. Quant les Cristiens l' oÿrent, ilz en furent
          joyant. Ly ung a l' aultre dist : « Vela homme vaillant ! Jammais roy
          Narchilus n' en yra gabant. » Et le gayant se va vistement dreschant.
          « Garchon, dist le gaiant, qui te va conseillant Quant tu me vas ensy
          droit cy esmehaignant ? Par le foy que je doy Mahon le tout poissant ,
          Ennuyt te penderay contre vent ballyant. » Lors gietta vers Garrin ung
          grant coutel trenchant, Et Garrin destourna le cop en renvoyant ; Et
          le coutel passa par autel convant Que parddens ung arbre entra bien
          ung piet grant. Ce veirent les Cristiens aprés l' estour sivant. Adont
          va le payen son espee sacquant ; Allexandre ot a non, si le forga
          Gallant Avec Durendal, l' espee au duc Rollant. Oncques si bonne espee
          ne vit on apparant, Car demi piet et plus avoit bien de taillant. Et
          Garrin le fery de l' espee en lanchant, Sy qu' il lui entamma le
          hauberch jaserant Et le navra en char que le sang en va fillant. «
          Diables, dist Narchilus, qui vit oncques tel enffant. Pités est qu' il
          ne croit Mahom ne Terguant, Car moult a vassellaige. » Le gayant fu
          dollant, en lui n' ot qu' aÿrer. D' Allexandre s' espee alla Garrin
          frapper. Sur son hayaume amont l' alla si assenner Que le chiercle et
          les fleurs en fist jus avaller Et de l' aischier aussy le feu
          estinceller. La espee tourna, mais fist craventer, Et quartier a fait
          de l' escu jus copper, Et en la terre fist l' espee ung piet entrer.
          Oncques nulz homs n' oÿ de tel cop parler ; Se ne tournast l' espee,
          n' en peuïst eschapper. Mais toudix est sauvéz que Dieux veult sauver,
          Et Dieux ama forment Garin le bacheller. En maint lieu prilleulx lui a
          vollu monstrer, Ainsy que vous poréz oÿr et escoutter. Entre Garrin
          vient le brant a le terre couller Et il voit le gaiant du rasacquier
          pener, Lors le fery Garin sans point de l' arrester. En la sennestre
          cuisse le va sy assenner, Par le vertu de Dieu qui tout a a ssaulver,
          Qu' il lui fist une cuisse toutte jus raser, Sy qu' il fist le gayant
          a la terre tumer. « Dieux, dïent Cristïens, vez la bon bacheller ! Car
          sans l' amour de Dieu n' en poroit adchiever Le mort de che gaiant ;
          il n' y poroit durer, Se de Dieu n' avoit grace. » Quant le gaiant
          cheÿ, moult laidement bret a. Garrin hardiment sur le gaiant monta. Le
          gaiant de l' angousse moult souvent se palsma ; En terre laist l'
          espee pour l' angousse qu' il a. Et Garrin fiert a lui, qui point ne
          l' espareigna. Quant le gaiant revient, sy se resvygura, Et une maint
          qu' il ot aprés Garrin happa ; Deux tours par grant aÿr entour lui le
          tourna, Et puis le laist aller, apprés lui le boutta. XXIIII piés et
          plus de son corps l' eslonga. A tel meschief queÿ qu' a poy qu' il ne
          creva. Long tempz fu a le terre que nul mot ne sonna. Et quant le roy
          le veyt, tout le sang lui mua ; Et la belle Germaine moult grant deuil
          demena ; Anthiames fu dollans et Gerin souppira. Ella ! se bien
          seuissent comment la chose va, Garrins fust leur frere, chescun d'
          eulx y fust ja. Mais de Garin ne sceurent comment la chose va, Et que
          ce fust leur frere, nul d' eulx n' y pensa. Mais pour l' annoy de
          Garrin, tres forment leur annoya. Grant deuil en vont menant tous
          ceulx qui furent la, Et pour Garin prierent chescun et cha et la. Bien
          cuident mort Garrin, mais quant il se releva Dont menerent grant joye.
          Quant Garins le vassaulx fu a piés levéz sus, Adont vers le gaiant est
          briefment accourus. Allexandre appoigna dont le branc estoit nuz.
          Quant le tient en sa main, oncques sy liés ne fut. Jhesu Crist en loa
          et ses dignes vertus. Et le gaiant a dit : « Vous en seréz pendus. Par
          toy suis affolléz dont je suis moult confus, Quant de toy suiz navrés
          et se m' as combatus. - En nom de Dieu, dist Garrin, ce fait le doulz
          Jhesus. Il ne vient pas de moy, ains vient de ses vertus. Or te faiz
          bauptisir se wyde mes argus ! » Adont le faulx gaians ne s' y est
          attendus. Il se mist a genoulx et si s' est deffendus. Et le bon Garin
          s' est de pierres pourveüs. Au Sarrazin giecta tant de cailleux cornus
          Qu' il l' abbaty a terre. Le gaiant est cheüs, qui moult fu lapidés ;
          Le cuisse avoit couppee du branc qui fu letrés. Et Garin saut a lui
          qui ne s' est arrestés. D' Allexandre l' espee dont le achier fu leés
          Le fery tellement Garin lui adurés Que de son chief lui est le hayame
          volléz. A l' aultre cop lui fiert, se lui coppa le néz. Sur le gaiant
          fery bien XXX copz passéz ; Ne povoit de ferir adoit estre lasséz.
          Adont l' ochist Garin, dont maint jour fu loéz Et en mainte contree en
          fu rodoubtéz, En cités, cristeaulx et en pallais pavéz ; Car oncques
          plus beau fait ne fit homme néz Comme fist Garins, ainsy que vous
          oréz. Quant le roy Aïmer, qui enssy est nomméz, Vit le haulte proesse
          dont Garin fu fondés, Les clocques fist sonner que on l' oÿt de tous
          léz. Les Sarrazins s' en fuirent a loiges et a très, Et encores ne
          savoient que leur roy fu tués. Vers la cité accourent, les hauberch
          endosséz, Et Garrin se retrait qui moult estoit lasséz. A le porte
          trouva ses deulx freres carnelz Dont il fu par amour baisiéz et
          accolléz Et le roy dist : « Garin tres bien dit l' avéz ; Par toy es
          mon payz au jour de hui delivrés. » A tant es Sarrazins qui viennent a
          tous léz. Leur seigneur ont trouvé qui estoit descouppé ; Dont fu tres
          grant deuil des Sarrazins mené, Et pardevers l' ost fu tantost
          rapportés. Veoient les Cristïens de combatre apprestéz. Mauldis soit
          le paien qui vers eulx soit alléz ! Ains retournent vers l' ost et
          esbomiéz, Et pleurent leur seigneur qui a fin est alléz. Et le roy de
          Sezille est arriere retournéz, Avec luy Gerin et Anthiame dalléz. Sy
          enmainent Garin jusqu' au pallais listéz, La a trouvé Germaine ; par
          lui fu desarméz. « Garin, se dist le roy, savéz que vous ferés ?
          Concquis avéz ung don tel que demanderéz A mon entierement ; tres bien
          vous aviséz. - Frere, se dist la belle, puis que ung don lui donnéz,
          Je vous pry que de moy lui soit present donnéz. - Ma seur, se dist le
          roy, si soit que vous volléz. - Sire, se dist Germaine, Dieux en soit
          loéz ! Et je vous donne ung don que mie n' ert veés, Sauvéz l' onneur
          de my et garny en bontéz. - Dame, ce dist Garin, de ce ne vous
          doubtés. Don ne demanderay dont mes corpz soit blasmés. - Garin, dist
          la pucelle, soyéz bien aviséz ! Se n' estes conseilliéz, a moy conseil
          prennéz. Bien vous conseilleray, se croire me volléz, Sans faire vo
          dommaige. » Or a Garrin deux dons que on lui a promis. Il regarde
          Anthiaume qui moult estoit pensis Et son frere Gerin qui tant estoit
          faitiz, Et le roy Aïmer regarda ens ou vis Et la franche puchelle
          blanche comme fleur de lyz. « Et Dieux, se dist Garins, Pere de
          Paradix, Se je voloye ja estre ung peu faintis, Je seroie en honneur,
          car il m' est bien promis. Mais certes j' en seroye en pardefin haÿz,
          Car je suis povres homs et de parens petis. Et qui se desnature en la
          fin est haÿz, Car a peu d' occasion vient la besoigne au pis ; Homs
          rengne saigement qui tient estat onnis. Tous jours m' aidera Dieux et
          le Saint Esprit, Car qui sert loyaulment, Dieux l' aïde toudix, Car
          certes de mal faire n' est nulz homs remplis Et il fait bon concquerre
          aucuns bons amis. C' est le amour de Dieu qui en la Croix fu mis, C'
          est le amour du roy, c' est le pourffit de lis. A icellui me tiengz,
          ja ne seray faintis. » Ainssy con il penssoit et qu' il est asoupplis,
          Anthiame, qui le voit qui estoit moult penssiz Lui a dit : « Beaux
          amis, se vous n' avéz avis De demander les dons que on vous a cy
          promis, Bien vous conseilleray, s' il vous vient a devis. - Anthiame,
          dist Garrin, je suis asséz soubstiz De demander au roy qui est bien
          mes amis. Je lui demanderay, je suiz amanevis ; Et sy ne seréz ja ne
          veüz ne oÿz. » Quant Anthiaume le oÿ, le sanc lui est fremiz. « Aÿ,
          dist il a lui, a ce cop suiz bien petis. Or voy bien que Garrin est
          trop enorgeuilliz. Par le sien hardiment est monté en tel pris,
          Jammais ne daignera nul homme qui soit viz. Car j' ay bien oÿ dire qu'
          on voit en maint paÿz Que quant ung povres homs de linaige petis Qui
          vient de bas affaire et de povres amis, Quant il monte en avoir et il
          est enrichiz, Il est en tous estas fellons et despis, Orgeuilleulx,
          fellons, cuidans et deffis, Que chilz qui est venus de richesse
          garnis. On ne voit oncques tant combatre les gentiz, Car le riches
          homs qui des bons est venus Portent honneur l' un a l' aultre. » Ainsy
          cuidoit Anthiame qui cuidot follement. Et Garrin a parlé tres bien et
          saigement ; Dist au roy de Sezille a la voix haultement : « Sire,
          donné m' avéz ung don a mon tallent Et je le veuil avoir sans nul
          arrestement. Vostre seur je demande qui tant a le corpz gent Non pas
          pour moy ne pour mariement, Et ne doye faire a lui ; ains est
          parfaitement Pour mon seigneur Anthiaume qui cy est present, Filz au
          duc d' Acquittaine, gentilz homs forment, Assennee l' aréz bien et
          noblement. Et vous, ma doulce dame, je diz tout enssement Que vous
          obeïssiéz par le vostre serment A espouser Anthiame ; vous le m' avéz
          convent. Aultre don ne demande ne d' or ne d' argent, Car je sçay bien
          que Anthiame vous aime loyaulment. Or vous prie que les nopches
          fachiés lÿement. » Quant Anthiaume le oÿ parler syfaittement, A deux
          brach l' accolle et baise doulcement ; Et a dit : « Mon ami, par le
          mien enssient, De vous n' a plus preudomme dessoubz le fiermament. A
          ce cop vous ay bien esprouvé vrayement, Et je prie a Cellui a qui le
          monde append, Desservir le me laist bien temprement. » Et le roy de
          Sezille, qui tant ot d' esient, En appella Garrin et lui dist
          vistement : « Garins, or voi ge bien certainement Que amis pour amis
          veille. - Garin, se dist le roy, loyal homme gentil, Quant a aultruy
          as donné ce que t' as desservy. Seur, vous avéz Anthiame puis qu' il
          est ainsy ; Tantost l' espouseréz sans faire nul dettry. » Dollante fu
          la belle quant la parolle oÿ ; Nonpourquant s' accorda et ad ce se
          consenty. Anthiame dansel le yssnellement pleuvy. L' endemain au matin
          Persant et Araby Laisserent le grant siege, et sy se sont party Pour
          le fellon gaiant qui par Garin est finy. Pour tant se sont de la
          trestous enffuïz ; En lor paÿz s' en vont dollant et esbaubis Payens,
          Sarrazins et fellons Juis. Anthiaume espousa la dame puissedy Et en ot
          des enfans qu' il ama et chiery. Le roy Yvon de Gascoigne d' icelle
          dame yssy Et Clarisse qui ot le duc Regnault a mary, Cellui de
          Montauban que Charles tant haÿ. Ensement fist Garin qui ses freres
          servy. Anthiaume l' appella, se lui dist sans detry : « Sires
          compains, dist il, pour l' amour de Dieu mercy. Veuilliéz nous
          conseillier, car trop sommes honny De no tayon que on nomme de Pavye
          Tiery. Il tient le nostre pere qui nous engenry, Et l' a mis en prison
          et l' a mal esbauby. Sy en devons bien estre courrouchié et mary. Mais
          de vostre conseil, s' il vous plaist, arons cy Et ferons vollentier. »
          Et Garrin respondy. « Seigneurs, se dist Garrin, par le foy que doy
          mi, Vostre tayon devéz bien tenir a ami. Peres fu vostre mere que
          souef vo noury. Toudix ay oÿ dire, et pour vous le vous plevy, Que
          niches est li homs et de sens mal garny Quant il boute son doit entre
          feu qui bruÿ, Qui est empres escorche. - Seigneurs, se dist Garin a le
          chiere hardie, Vous avéz a tayon Thiery de Pavye Qui vostre pere tient
          en la soye partie. Par mon conseil n' aréz contre lui aramye ; Ains
          yréz devers lui a tres belle maisnie, Vestus noblement et tous d' une
          partye. Vo tayon trouveréz en la chité jolye. Bien vous festira et
          vostre baronnye. Adomt le prieré, ainsy c' om s' umillie, Que vostre
          pere soit de prison alleguie. Ainsy pouroit la paix estre partraittie,
          Par paix et bonne amour et bonne drüerie. Et g' iray avec vous par
          bonne compaignie. » Ainsy disoit Garin que Jhesus benye. Las, ne
          sçavoit comment ceste euvre fu bastye. Et le duc qui estoit en prison
          a Pavye Estoit son droit pere sans nulle villonnie, Et ceulx furent
          ses freres que ensement castye. Et chus accors fu fais, sy comme l'
          istoire crye, Et se party Anthiames de Germaine s' amie, Et s' en mena
          Garin a le chiere hardye. A deux cens compaignons ont la chité
          guerpie. Congiet ont pris au roy et a le baronnye. Le roy les commanda
          au Fil sainte Marie. Jammais ne revenront en la terre garnie S' aront
          eü a faire. Or s' en vont les III freres vers Pavie le grant, Mais
          point ne congnissoient Garin le souffissant. Et Garin encement n' y
          alloit point pensant Que ce soyent ses freres ; il n' en sçavoit
          neant. Ne sçay qu' on vous yroit le chanchon allongant. De cy jusqu' a
          Pavye ne se vont arrestant. Et son pallais monta le roy incontinant,
          Ses chevalliers manda, qui la les voit servant, Et Yvoire sa fille
          manda tout maintenant. Elle estoit seur a Floure, ce trouvons nous
          lisant, Mere du bel Garin et des deux autres enffans. Et quant le roy
          les vist, se dist : « Venéz avant ! Il est bien verité et est bien
          apparant Que moult me fist le duc d' Acquittaine dollant, Et quant ma
          fille desboutta pour ung songe meschant. Or l' ay en ma prison ou il
          est languissant ; Jammais n' en widera en jour de mon vivant Par nulle
          creature ne roy ne amirant Ne le saint appostelle, s' il m' en alloit
          priant. Or me viennent voir en mon pallais luisant Les deux filz de ma
          fille qui sont fier et poissant. Or vous prie qu' il n' y ait ceans
          petit ne grant Qui du duc Savary voist ung seul mot sonnant. Ains le
          tenéz a mort d' or mais en avant, Et qu' enseveliz est le duc au corpz
          vaillant Toudroit en l' abye de mon seigneur saint Vinçant. Et quanc'
          on y voit I tombe estoirant, La ou son nom soit mis : « Cy est le duc
          gisant », Ensement qu' il affiert a prince souffissant. » Ensement fu
          il fait con va devisant, Et furent les ouvriers celle tombe estoirant.
          Anthiame et Gerin et Garin le poissant Entrerent ou pallas, dont je
          vous vous comptant. La trouverent le roy au faudesteul seant. Léz lui
          estoit Yvoire qui le cuer ot plaisant Qui ses nepveuz alloit
          douchement regardant, Car il est bien raison et s' est bien affreant
          Que sanc aime l' un l' autre. Or furent les enfans ou pallais de
          renom. Devant le roy Thiery sont mis a genoullon, De Dieu l' ont salué
          qui souffry Passion. « Enfans, se dist le roy, a Dieu benichon ! Bien
          soyéz venus dedens ma regïon ! Il me semble que vous n' estes venus
          que bricquon, Ainchois estes venus a guise de baron. Sy en suiz
          forment lyéz en ma condicïon. - Sire, se dist Anthiame, véz vous ce
          danssillon ? Bien le devéz loer et essauchier son nom, Car par son
          hardiment et par son ottrison Avons ceste honneur et reveracion. Il m'
          a donné moullier de haulte extraxion, Fille au roy de Sezille qui cuer
          a de lyon. Aprés lui seray roy de celle regïon Tout par ce chevallier
          qui tant a de renom, Car c' est le plus hardis qu' ains vesty
          haubergon Ne qui oncques montast sur destrier aragon. Bien le devéz
          amer par bonne intencïon, Car nous l' avons trouvé sy loyal compaignon
          Que par son service nous donne beau don. - Par ma foy, dist le roy,
          moult a gente fachon ; Il semble bien gentilz de haulte extraxion. S'
          il a mestier de nous et de nostre region, Bien lui vouroie merir, car
          bien y a raison. Car s' il vous a fait bien et reveracion, Fait nous a
          courtoisie. » Anthiame et Gerin et Garin li sennés Furent devant le
          roy qui Thiery fu nomméz. D' autre part fu Yvoire ou grant fu le
          beautéz. Chelle fu seur a Floure, se dist l' auctorités, Mais elle
          estoit mainsnee plus de X ans passés ; Oncques adont son corps n' ot
          esté mariés. Quant elle vit Garin qui tant estoit loés, Asséz le
          regarda environ de tous léz. La belle en estoit ante ; point ne sçot
          les secrés. Le bel Garin regarde volentiers et de grés. Il estoit
          moult bien fais et gentieument mollés Qu' il estoit si tres beaux et
          bien ymaginés Qu' ains femme ne le vit qu' il n' en fust amés, Que
          tant estoit bieaux et tant bien aviséz Que a femme ne monstra amour ne
          amisté Dont il peuist nullement este biffamméz, Fille de son seigneur
          ne femme de cassés A contes ne a roy ne a roy courronnés ; Sy en fu
          mainte foix haÿz et reffuséz. Yvoire vit Garin qui tant fu honnourés ;
          En son cuer l' enama et lui fu inspiréz D' un tres doulz sentement que
          en son cuer fu entrés. Garin va regardant qui tant ot de beautéz. Et
          Anthiames parla le chevallier loés, Et a dit : « Sire roy, il est bien
          verités Que nostre pere fu par vous emprisonnéz, Le bon duc d'
          Acquitaine, Savary le senéz. Or vous prions pour Dieu qui en Croix fu
          penéz, Sire roy debonnaire, que le nous delivrés. Ad che don cy
          endroit, sire roy, vous accordéz, Ne vous priasmes de riens en jour de
          noz aés. - Enffans, se dist le roy, moult saigement parléz. Vray est
          que vostre pere qui tant fu honnouréz Fist a la vostre mere mainte
          adversités, De quoy je le haÿch, car j' en fu moult aÿréz. En ma
          prison le tiengz longuement et asséz. Oncques ne lui failly ne le vin
          ne le clarés Ne bonne venoison ne bons chappons lardéz. Tout ensy que
          j' estoye servis et conraés, Lui fu pour vostre amour le mengier
          atournés. Mais la mort qui tout prent, et vesques et abbés, Les grans
          et les petis, nulz n' en est depportés, Prist le duc vostre pere ; et
          si fu enterrés En une riche abbye, la ou vous trouveréz Sa tombe ou
          son nom fu fais et ordonnéz. » Quant les enffans l' oÿrent, le sang
          leur est mués. A souppirer ont pris ; le sanc es les est clinés. «
          Enffans, a dit le roy, or ne vous desmentés, Car tous yrons après, si
          voir que Dieu fu néz, Sy tost qu' a Dieu plaira qui en Croix fu penéz.
          Nous n' avons nul demain si que vous le vés. Sicques saiges est cellui
          qui bien est aprestéz Pour aller celle voye. » Les enfans furent moult
          courrouchié et dollant. Bien croyent roy Thiery de che qu' il va
          disant. Mais en prison estoit le duc, dont je vous suy chantant,
          Pardedens une tour ou on le va gardant. Ellas, le duc ne scet la ou
          sont ses enffans, Et se bien le seuïst, ne lui vaulsist noyant, Car il
          n' avoit pour lui chevallier ne sergant Qui allast devers eulx la
          verité comptant. Mais briefment le sçaront, si com orés esrant. Or
          furent les enfans ou pallais reluissant ; Le roy les fist servir en
          guise d' amirant. Yvoire la pucelle va ses enffans servant, Et de l'
          estant Garin va forment demandant. « Ante, dist Anthiaume, par les
          sains d' Orïant, En tout le monde chevallier si vaillant Pleuïst a
          cellui Dieu qui naist en Bellïant, Et nasqui de la Vierge pour nous
          faire garant, Que ce fust vo maris, bien l' iroye accordant ; Car ne
          sçay homme nul dessoubz l' estoille couchant Qui de toute noblesse
          allast Garin passant, Ne de haute pröesche s' allast vers lui vantant.
          - Par ma foy, dist Yvoire, moult a le cuer sachant. Eüreuse sera celle
          qui l' ara en amant ! » Adont entra la belle en la salle plaisant, Et
          les enffans s' en vont moult bien appareillant. Toudroit a l' abbye
          qu' on dist a saint Vinchant Allerent pour oÿr la messe souffissant.
          Les moisnes de layens et les petis et grans Estoient informé par roy
          Thiery commant De le tombe qu' on fist en le glise seant. Les enfans
          vont aux moisnes vistement demandant La ou leur pere gist, et il les y
          vont menant Droit a le faulse tombe qu' on fist la apparrant. Le nom
          de leur chier pere vont deseure trouvant. Au couvent ont priee toudeux
          les enffans Que pardevant l' autel dedens le cuer seant Soit mis le
          corpz leur pere et il yront payant. Et li abbé a dit qu' il en yroit
          parlant A tous ceulx du couvent derriere et devant ; Ainsi remest la
          chose. Or furent les enffans pardedens l' abye. Pour l' amour du bon
          duc chescun la endroit prie Que pités en ait Dieux, le fieulx sainte
          Marie. Bien cuident qu' il fust mors, mais il ne l' estoit mie ; Et
          par temps en sera la verité gehye. Les enffans sont retrait en la
          salle jolye. Ou pallais ont trouvé roy Thiery de Pavie ; Toudeux les
          salueent, et le roy les festye. « Sires, dist Anthiames a la chiere
          hardie, Acquittaine est a nous, la chité antiee. - Voire, se dist le
          roy, mais j' ay nouvelle oÿe De vo marastre Yderne qu' on dist que se
          marye. Il y a ja ung an que la pute haÿe A espousé ung prinche d'
          orgeuilleuse maistrie. Driamadan a nom ; le corps Dieu le maudye ! - A
          Dieux, dist Anthiame, veez cy euvre anemye Q' il prist no marastre qui
          puist estre bruÿe ! A tort nous est la terre tollue et eslongie. -
          Enffans, se dist le roy, vous faittes grant follye Que ne vous
          retournéz en vostre seignourie. Les bonnes gens de la et la
          chevallerie Ne soufferoyent pas que la terre jolye Vous soit
          sifaittement toullue ne ravye. Tyréz vous par de la ! C' est ce que je
          vous prie. Et se mestier avéz de seccours ne d' aÿe, Secourir vous
          yray banniere desploÿe. » Quant les enffans l' oÿrent, chescun l' en
          remercye. Ainsy sont demouréz en la salle vautye, Et la fu des enffans
          li amours pourtraittie, D' Ivoire et de Garrin a le chiere hardie ;
          Car elle y a mis son cuer et toutte s' estudye. Se dist a ses nepveulx
          : « Par Dieu, le filz Marye, Asséz tost me seroie ad ce fait
          conseillie. Mais du roy seroie moult durement haÿe Et des autres aussy
          durement admenrye. - Ante, font les barons, ne vous esmayés mie, Car
          se Garin n' avoit que s' espee fourbye, Il acquerra asséz de terre et
          de mannandye. Prenéz le chevallier tout a no commandie ! Jammais ne
          vous faulrons, je vous adcertiffye. » Et Yvoire respont : « Et je le
          vous ottrye, Mais qu' il plaise a Garin a la chiere hardie. » Lors fu
          Garins mandéz en la chambre jolye. Devant ses frerres vient, son ante
          a fianchie, Car il n' en savoit riens, car ne le feïst mie Pour tout
          l' avoir du monde. Syfaitement Garin son ante fiancha En une riche
          chambre ou elle le manda. Anthiames et Gerin a ce fait s' accorda ;
          Aussy fist Garin qui son ante en prya. La nuyt furent en joye en celle
          cambre la ! Or voit bien la puchelle que aller l' en convienra
          Avecques ses nepveuz et Garin qu' elle ama. A soy meïsmes dist, puis
          qu' aller en faura, Qu' a ses nepveulx tous II la verité dira. Lors s'
          avise ainsy se aulx enffans en parlera ; Le cuer lui signiffie que
          elle s' en tenra. Ainsy fu variant et forment convoitta Qu' elle leur
          peuïst dire que son cuer pensa. Et on dist I parler, oÿ l' avéz piecha
          : Quiconcques veult celler une chose, quant l' a, Ne le dye a sa
          femme. Iyvoire la pucelle ne se vault arrester. Ses deux nepveux alla
          bellement apparler : « Cousins, ce que je sçay ne veuil plus celler.
          Vostre pere n' est point mort, saichiéz le sans doubter. Ains est en
          une tour ou on le fait garder. - Ante, font les enfans, moult faittes
          a loer. N' en voriesmes tenir ung royame a garder. Pour Dieu aviséz
          vous qu' on le puist delivrer, Car avec nous voullons nostre pere
          mener. » Et la puchelle dist : « Che fait bien a creanter. Au vespre
          vouréz vous en ma chambre soupper, Et je ferray si bien le besoigne
          apprester Que demain en yrons au point de l' adjourner, Et vo pere
          ferons bien richement monter. » Et dïent les enffans : « Bien vous
          devons amer. » Puis vont avec le roy jusqu' au vespre juer ; Et quant
          ce vint au nuyt, n' y voront oublyer. Et Yvoire ne vault de la
          besoigne cesser. Au tourier est venue et se le va saluer Et lui dist :
          « Alléz en celle tour deffermer Et sy faittes le duc en ma chambre
          mener ! Car mon pere le roy voulra a lui parler. » Chilz cuida que ce
          fust voir et ne l' osa reffuser ; Ne cuidast que la dame ne se mellast
          de bourder. Toudix ont occasion riche gens mieulx d' embler Que gens
          de povre affaire. Le tourier est venus toudroit a la prison Ou le duc
          estoit qui Savary ot nom. Cras estoit et poissant et de fiere fachon
          Que le tourier le vit ; se lui dist a hault ton : « Or amis, dist il,
          pour quoy me mand' on ? Est ce pour delivrer ou pour destruction ? Me
          ferra roy Thiery morir en sa prison ? - Nennil, sire, dist il, n' en
          ayéz souppechon ! Ains croy que vous aréz vostre delivreson. » Et
          quant le duc l' oÿ, se drescha le menton ; Il estendy le corpz par tel
          divisïon Et fist la une chiere a guise de lyon. De la tour est yssus a
          sa divisïon. Le puchelle attendoit le chevallier baron. Elle a dit au
          tourier : « Bailliéz moy ce prison ! - Dame, dist le tourier, a vo
          commandisson. Je sçay bien que de lui ne ferréz excepcion. - Tu diz
          voir, dist elle, il ara renchon ; Sy en ferons la paix en bien courte
          saison. » Lors le saissy la belle per l' ermin pellichon Et lui dist
          quoyement : « Sire, par saint Simon, Vous seréz delivrés, qui que le
          veuille ou non. » De cy jusqu' a la chambre ne font aresticion. Adont
          lui a baisié le bouche et le menton. La fu grande joye. En la cambre
          la belle la fille o roy Thery Furent en grant sollas pour le duc
          Savary. Et Garin en eubt joye pour qu' il les choisy, Qu' il avoient
          ainsy leur volloir accomply. Ellas, il ne scet mie le voir de ce fait
          cy Qu' il estoit son pere et qu' il l' engenry. Mais par tant le sçara
          Garin qui a le cuer hardy, Comme je diray en ce livre joly. Yvoire la
          puchelle pour Garrin son ami Fist trousser ses joyaulx et maint cheval
          garny. Ung pou devant le jour furent prest et furny, Et montent tous
          ensemble et leurs gens aussy Pour yssir de le ville dont vous avéz oÿ.
          Yvoire la pucelle qui oit corpz agensy Fist entendre a ses dames se
          neveuilz conduisy Et qu' elle revenra, si c' om le ratendy. Mais ce fu
          ung esteuf, pour vray je le vous dy, C' on rattend a le cache. Or s'
          en vont lïement les demoisel vaillant. Sy en mainent le duc qui le
          cuer ot sachant Et Yvoire qui fu de moult noble semblant. De cy jusqu'
          a la porte ne vont arrestant. Fremee l' ont trouvee ; le portier vont
          hucquant. Et le portier, quant va Yvoire congnoissant, Lui a dit
          douchement : « Je suis a vo commant. » Lors leur ouvry la porte et il
          en vont widant. A coite de chevaulx s' en tornerent brochant ; Vers
          Sezille s' en vont baudement cheminant. Toutte nuyt chevaucherent
          jusqu' au soleil levant. Une forest trouverent et la s' en vont
          embusquant. Dirent que n' en partiron jusqu' au sollail couchant Pour
          la doubte du roy qu' il ne les voist sievant. Et le roy de Pavye de ce
          n' en sçot neant. Mais la maistresse Yvoire se va esmerveillant De che
          que la puchelle n' en va retournant. A ses joyeaulx perchut qu' elle
          s' en va fuiant, Sy qu' a l' eure de prime se va de la partant ; Vers
          le pallas s' en va le roy demandant. En sa chappelle fu son service
          escouttant, Et aprés son yssir, se lui vint au devant Le maistresse sa
          fille qui l' alla saluant Et lui dist : « Sire roy, j' ay moult le
          cuer dollant De vostre fille Yvoire qui de beauté a tant, Car avec ses
          nepveuz qui moult sont souffissant S' en est, je croy, allee, selon
          mon enssïant. Anthiame et Gerin l' en vont, je croy, menant. -
          Comment, ce dist le roy, s' en vont dont les enffans Sans prendre a
          moy congié ? Je ne le croy neant. » A tant es le tourier qui le roy va
          querant. Ja yra il aultre chose comptant Dont il n' a pas joye. Le
          tourier est venus au roy yssnellement. « Sire, dist il a lui, ne me
          cellés neant ! Ne fu che pour vo gré et vo consentement Qu' ersoir je
          delivray Savary au corpz gent A vostre fille Yvoire ? Je m'
          esmerveille forment Que ne renvoyéz a moy isnellement Se vous n' avéz
          a lui paix et accordement. » Et quant le roy l' oÿ, a pou dire ne
          sent. « Comment, ce dist le roy, par le Saint Sacrement, As tu dont
          livré le duc sifaittement ? - Oïl, sire, dist il, a vo commandement. -
          Par ma foy, dist le roy, je n' en sçavoye neant. Mais par le foy que
          doy a Dieu omnipotent, Tu en serras pendus et encroés au vent ! -
          Ellas, dist le tourrier, ve chi mal payement ! » Et le roy s' escrÿa a
          la voyx clerement : « A cheval ! A cheval ! Montons hastivement ! Ma
          fille m' a traÿ. Le corpz Dieu le cravent ! On norist tel oisel, par
          le mien serment, Qui puissedy s' en volle. » Moult dollans fu le roy ;
          durement lui anoye. Vers le chambre sa fille s' en va a peu de joye.
          Mais il n' y a trouvé bon joyel ne monnoye, Mantel ne plichon, ne
          riche drap de soye. « Par ma foy, dist le roy, a pou que je ne
          marvoye. Or tost, seigneurs, montés ! Pour Dieu je vous en proye. Qui
          le me ramenra, par les sains de Savoye, L' amour de mi ara partout ou
          que je soye, Car jammais a nul jour haÿr ne le poroye. » Lors montent
          chevalliers et ont prins la voye. Bien voyent les escloz, mais ce trop
          les fourvoye Qu' il estoyent entré ens ou bos qui verdoye. C' est ce
          qui les destourne. Ainsi le roy Thiery fist sa fille chachier. Mais ce
          fu sans raison, et n' y sçot adreschier, Car ceulx vont toutte nuyt
          sans point de l' attargier. Vers Sezille s' en vont, le doulx paÿz
          plainier. Ne sçay c' on vous allast le chanchon eslongier. A Reges
          sont venus ; la s' en vont herbergier. Et le roy les alla doulchement
          festÿer. Et Yvoire la belle, que Dieux gard d' encombrier ! Qui moult
          amoit Garin le bacheller legier Bien le cuidoit par tant avoir et
          nopchier. Mais il leur advenra si mortel encombrier Que leurs amours
          faulra partir et eslongnier, Car dedens Acquittaine en va ung
          messaigier Qui a Yderne va ceste chose nonchier. Mariee estoit ja ot
          ung an entier A ung prinche poissant qui moult a le cuer fier ; Il n'
          y ot plus orgeuilleux jusqu' a Montpellier. Driamadas ot a nom, bien
          le plus tesmoignier ; De Tarrente tenoit le noble heritier. Il avoit
          pris Yderne la faulse moullier, Car Ostrisse la vielle lui avoit fait
          mengier Les erbes dont elle fist le mariaige advanchier. Et chilz par
          sa grandeur avoit a justichier Acquittaine le grant devant et derrier,
          Car il n' y avoit oir qu' il ne venist callengier, Sy comme d'
          Acquittaine seigneur et princhier N' ozoient cestuy prinche nullement
          courrouchier. Ains vont amplissant tout le sien desier, Car a perdu
          tenoient leur seigneur droitturier, Le franc duc d' Acquittaine.
          Seigneur, Driamadan tant exploittié avoit Que vers l' aspostelle qui
          pour le tempz estoit, Qu' il espousa Yderne que par erbes amoit. Grans
          estoit et poissans et grans terres tenoit. Le paÿs d' Acquittaine a
          son gré possessoit, Car nul qui fust vivant ne lui contredisoit. Par
          les beaux dons et grans que aux chevalliers donnoit, Faisoit sa
          vollenté et ce que lui plaisoit. Tailles et maltautes tellement
          eslevoit Que tout le plus riche durement s' en pleignoit.
          Regraittoient le duc qui en prison estoit Et ses deux enffans que
          engenré avoit ; Et mauldissent Yderne, car chescun le hayoit. Et vint
          ung messaigier qui forment accouroit Ou pallas d' Acquittaine ou le
          prinche trouvoit. De Dieu le salua ; et puis se lui disoit Du bon duc
          d' Acquittaine qui ses fieulx amenoit, Et qu' il fu delivré et que
          bien brief seroit Ou pallas d' Acquittaine dont possesser devoit. Et
          quant Driamadan la nouvelle escouttoit, A Yderne le dist qui le duc
          plus n' amoit, Ains amoit mieulx cellui qui plus josnes estoit. Lors
          lui dist : « Mon seigneur, aviser se fauroit De ceste chose ycy, car
          se le duc venoit, Il vous fauroit partir, car sa terre raroit Et mon
          corpz ensement se ravoir me volloit. » Lors dist Dryamadan qu' espÿer
          le feroit, Et lui et ses enffans en tel lieu metteroit De quoy nulz
          homs vivant parler jammais n' oroit. Et Yderne la faulse ad ce fait s'
          accordoit. Or veuille Dieu garder le bon duc qui venoit Et toutte sa
          meisnie ! Enssy Driamadan la traÿson visa. Tous ses meilleurs barons
          la ou plus se fya Manda fiablement, et tant en assembla Que bien
          furent IIC ; et puis se les mena. Vers Sezille s' en vont ou le duc
          sejourna Tant qu' il fust reposéz, car de lui on pensa. Puis prist
          congiet au roy et d' illec s' en va, Car d' estre en Acquittaine moult
          forment desira Et pour vëoir Yderne que n' ot veü piecha. A la voye se
          mist. Avec lui enmena Anthiame et sa moullier, et Yvoire y alla Et
          Gerin et Garin qui son antain ama. A noble compaignie le duc s'
          achemina. Mais si tost que le duc en la duchee entra, A l' issue d' un
          bos la ou passer cuida, La vint Driamadan qui illec le aguetta. Et
          Anthiame et Gerin point ne lui eschappa ; Et Yvoire et Germaine enssy
          il emmenna. Garin vient par deriere qui a sa mere pensa ; Quant il oÿ
          la noise, sen espee sacqua. A la voix leur escrye : « Mal ait qui vous
          porta ! C' est le duc d' Acquitaine que vous enmenéz la. » Adont ung
          chevallier a Garin s' avancha, Puis se lui dist : « Tes coy ou il te
          mescherra ! » Garin tenoit l' espee qui bien reflambÿa ; Il vient au
          chevallier et tel cop lui donna Que jusqu' en la corille le fendit et
          coppa. A terre le abbat ; oncques puis ne parla. Voi lle Driamadan ; a
          pou qu' il n' esraiga. Il dist aux chevalliers : « Pndéz moy cestui
          la ! » Adont bien XL hommes devers lui retourna. Quant Garin en voit
          tant, le boschaige approcha. Bien voit a ceste foix laide parchon y a,
          Et s' il estoit rattains, demourer lui faura. Dollans et courrouchiés
          dedens le bos entra ; Il prist son olifant, haultement le sonna. Ceulx
          cuiderent moult que autres gens y ot la, Du bos se sont retrat ; et
          Garrin chevaucha. Dollans et courrouchiés le duc moult regretta,
          Anthiame et Gerin ou loyaulté trouva Et Yvoire et Germaine. Or ot le
          bel Garin perdu sa compaignie ; Moult dollant s' en reva et tenrement
          larmye. Driamadan fu joyeulx et maine chiere lie, Car il a prins le
          duc qui forment s' agrevye. « Ellas, ce dist le duc, vecy grant
          dïablye ! Or aye beaucop piz que n' avoye a Pavye. » Dist a Driamadan
          qui sur lui ot envye : « Dittes moy, beau sire, pour Dieu le filz
          Marye, Que me demandéz vous ? Ne moy ne ma lignie Oncques ne vous
          meffis une pomme pourie. Sy faittes envers moy une grant villonnye. »
          Et dist Driamadan : « Ne m' eschapperéz mie ! Car j' ay vostre
          moullier a femme nopchie Et sy tieng la duché en la moye baillie ;
          Sycques ja n' en tenrés une seulle maillie. - Vassaulx, se dist le
          duc, vous penséz a follie Que ainsi cuidiéz avoir la mienne terre
          gaignie. Mais quant ce sera sceu de ceulx de ma lignie, Je croy
          certainement que vous ne demoura mie Acquittaine le grant qui vient de
          ma partye. Chilz qui est eschappéz par le boz qui verdye Vous pora
          bien brasser une telle boullye C' oncques si mais buvraiges ne butes
          en vo vye ; Car il n' a si hardy jusques en Piccardye. Quant il vous
          escappa, ce fu bien grant follie, Car jammais en nul jour n' aréz la
          chiere lye, Se vous ara tollu les membres et la vie ; Car tollu lui
          avéz sa femme et sa amie Qu' il avoit a espouser en ma cité jolye A ma
          bien revenue. - Chevalliers, dist le duc, vous ouvrés follement Qui me
          volléz tollir mon noble cassement. Mais saichiés bien de voir et tout
          certainement Que Garin qui s' en va m' en fera veignement. - C' est
          voirs, dist Anthiames, par le mien serment. Quant nous n' aviemes ou
          monde ami ne parent Qui nous vaulsist aidier, s' est il de tel convent
          Et de si noble sanc et de si bon tallent, Que s' il devoit venir
          dedens ce cassement Dedens vo pallais devant toute vo gent, Se vous
          venra il querre pour occire a torment ; Car tollu lui avéz tout le
          plus noble present Et qu' il amoit le mieulx dessoubz le fiermament. »
          Quant l' ot Driamadas, si pensa longuement ; Sy dist a son conseil,
          trestout premierement : « Nous avons mal ouvré, par le mien enssient.
          Chilz qui est eschappé scet tout no convent ; S' en serons decheü par
          lui prochainement. - C' est voir, se dist ly aultre, par le mien
          serment. Delivréz lui sa femme tost et hastivement ! Car voir, s' il
          le ravoit a son commandement, Espoir que tost aroit oublyé le convent.
          » Adont ont demandé a Garrin vistement La quelle damoiselle de cestes
          en present Doit estre au vassal qui tant a hardiment. Dont lui monstra
          Gerin son ante proprement. Quant ceulx voyent Yvoire qui de beauté
          resplent, Moult l' allerent prisant, car le corpz avoit gent.
          Driamadan lui dist a la voix clerement : « Dame, comment claim' on le
          dansel qui vous prent ? » Et elle respondy en plourant tenrement : «
          On l' appelle Garin, dist elle vrayement. Est le plus gentil corpz qui
          soit au fiermament Et aux armes fier, aussy au tournoyement. » La ot
          ung chevallier plain de hardement Qui regardoit la belle qui de beauté
          resplent. En son cuer a celle heure le convoitta forment. Dist a
          Driamadan : « Oyéz mon parlement ! Je vous requierch ung don sans or
          et sans argent, Que bien povéz donner a moy entierement Sans vous
          porter dommaige. » Seigneurs, ce chevallier dont vous me oéz compter,
          Archillus d' Amproche se faisoit nommer. Dist a Driamadan : «
          Veuilliéz moy escoutter ! Je vous demande ung don : c' est que je
          puisse aller Querre cestui Garrin qu' ay tant oÿ loer ; Et se je le
          puis vers vous ramener Pour faire a vo volloir morir ou affoller, Que
          ceste demoiselle vous me veuilliéz donner, Car je le voy si belle que
          ne sçay que penser. Et je me yray pour lui briefment aventurer Et
          querre che Garrin jusqu' a le Rouge Mer, Ains que ne le vous viengne
          rendre et presenter. - Archilus, dist le prinche, ce ne doy reffuser.
          Et je ferray pour vous la pucelle garder, Et droit en Acquittaine je
          le ferray mener Avec ma dame Yderne en sa chambre juer. Et si ferray
          le duc si fort emprisonner Et ses enffans aussy que point ne doy amer,
          Car son pere firent ens ou pallais finer : Gaudin le senneschal qui
          cuer ot de sengler. » Et quant le chevallier ot oÿ ce parler, Dist a
          deux escuiers : « Allons pour cheminer Pour querir Garrin ! Il le nous
          fault trouver. Il n' est pas loings d' ycy et ce ne se peut celler. »
          Et ceulx ont respondu : « Ce fait a creanter. » Or veuille Dieux
          Garrin seccoure et bien garder ! Car trois vassaulx le sievent pour le
          deshonnourer Et destruire a hontaige. Or s' en va Archillus pour
          trouver le danssel. Il n' encontre bregrier gardant brebis n' aignel,
          Et ne trespasse aussy ne ville ne hammel La ou il ne demande Garin le
          josne ancel. Asséz en a oÿ recorder de nouvel, Mais ceulx qui en
          parloyent lui dirent sans rappel : « Il va chevauchant sur ung bon
          morel. » « Or tost, dist Archillus, sievons le demoisel ! » Lors
          chevauchent a forche ensemble le bedel. Et Driamadas est entrés en ung
          joly castel Dedens une forest fermee en ung vauchel. Et avoit environ
          maint bon courant ruichel, Et crollieres si grant qu' il n' y a si
          isnel Qu' il n' esfondrast illec dusque au hatrel. On n' y povoit
          aller fors que par ung ponchel. La endroit sont entrés le prisonnier
          isnel : Le duc et ses enffans a qui ne fu pas bel ; Et si estoit
          Germaine qui oir ot au hatrel ; Des larmes qu' elle pleure a moillié
          son blyel. Le prinche appella son chastellain Ansel : « Je te livre,
          dist il, le plus noble joyel Qu' aime mieulx a garder, car par saint
          Daniel, Mieulx aimeroye a estre en mer et en battel Qu' a perdre ces
          prisons. Pour ce me soy loyel Que bien y prennez garde ! » Ainsy
          Driamadan bailla a son chastellain Le bon duc d' Acquittaine que le
          cuer avoit sain, Anthiames et Gerin qui sont freres germain Et
          Germaine la belle qui la gietta maint plain. Pardedens Rochefort ou
          les murs sont hautain Enmenerent Yvoire qui moult avoit beau sain, Et
          dïent que Archillus l' espousera demain S' il amaine Garin le demoisel
          certain. Driamadan revient bellement au serain A Yderne le faulse ; se
          lui a dit a plain L' estat comment lui va dont le cuer a villain. Lye
          en fu en son cuer le tres faulse putain Et aussy fu Ostrisse qui le
          cuer ot malsain. Yvoire fist honnourer sans faire nul mehaing, Mais la
          demoiselle avoit le cuer d' anuy s vain Qu' elle n' avoit nul heur
          en lui ne soif ne fain. Ains prie pour Garin qui le cuer n' ot villain
          ; Bien savoit que Archillus et ses amis prochain Chevauchoient avoient
          apréz, dont le cuer ot plain D' annoy et de grevanche. Or diray de
          Garin que forment s' esploit. Forment fu courrouchiéz et fort lui
          annoyot. Regrette le meschief qui avenus estoit D' Anthiame et de
          Gerin que ainsy perdu avoit Et d' Ivoire s' amye que bien avoir
          cuidoit. Mais celle fu son ante que par amours amoit. « Ay, Dieux, se
          dist Garin, bien anoyer me doit, Car j' ay perdu l' amour que venir me
          devoit. Et par cellui Seigneur qui hault chiet et longz voit, Encores
          le compara, se mort ne me dechoit, Cellui qui ce a fait, se croire me
          volloit Le bon roy de Sezille, car certes s' il aidoit Anthiame le
          dansel, tres bien appartenoit, Or voray nonchier l' annoy et le
          destroit. Mais ainchois que ge voise, je m' en g' eray tout droit
          Vëoir ma doulce mere, car bien appartenoit Que je le voise veïr, ains
          que plus lui anoit, Et je suiz en la voye. » Ainsy disoit Garin qui
          tant de fierté a. Voit venir ung preudomme qui bestes amena De la
          ville ou sa mere longuement conversa. « Preudoms, se dist Garins, que
          fait on par dela ? Bien sçay que vous venéz du marchié par dela. Que
          fait on au castel ? Dittes moy comment va Du sire et sa fille ou tant
          de beauté a. Sont il sain et haitié ? Ne le me celléz ja ! » Et chilz
          a respondu : « Par Dieu qui me crea, Le sire est finé gais ; I autre y
          a. Gallerant de Mommort le sires a nom a. Ou non de Dieu, bon
          chevallier y a. » Dist le ber Garin qui l' omme escoutta : « Je le vis
          une foix que moult bien behorda. - Par Dieu, dist le bons homs, g' y
          fuz quant il jousta. Mais ung tel damoisel qu' en vostre corpz Y fist
          belle proesche ; contre lui bien jousta, Car il concquist le pris.
          Bien viz qui lui donna, Et ce me sembléz vous, par Dieu qui me crea.
          Et se vous ay veü en la ville dela Dedens l' ostel Garin qui maint o
          léz decha. Il lui est bien venus depuis qu' il herberga Vous et vostre
          mere ou tant de beauté a. Bien sembléz gentilz ; bien ait qui vous
          porta ! J' ay esté hostellé bien XX ans ou plus a ; Encores le vis
          orains quant mon corpz y passa. » Et quant Garin l' oÿ, tres forment
          s' esslescha. Oncques puis ne dist mot ; a Dieu le commanda. Et le
          preudom passe oultre qui son chemin s' en va. N' ot garres longs allé
          qu' Archilus encontra Chevauchant a forche, luy IIIe va. Quant le
          preudom le vit, moult hault a lui parla : « Preudons, dist Archillus,
          avéz encontré la Ung josne damoisel qui sur ung morel va ? - Oïl, »
          dist le preudoms qui point ne lui cella, Car il ne savoit mie le fait
          a quoy pensa, Car grant traÿson cache. « Sire, dist li preudoms, bien
          sçay que demandéz. Icellui demoisel est de ceste ville néz. On l'
          appelle Garin ; ainsy est il nomméz. C' est le plus hardiz cuer et de
          bonneure néz Qui soit en ce paÿz qui est longz et leéz, Car il n' y a
          mie ung an, je croy par veritéz, Qu' il fu a ung behourt ou il fu
          moult loéz, Car il concquiz le pris sur les plus redoubtéz. A l'
          entree de le ville sera il hostelléz. - Aymi, dist Narchillus, bien
          estes aviséz. A Jhesu vous commanch qui en Croix fu penéz. » A iceste
          parolle s' en est oultre passéz. Pardessus ung hault trestre est
          Archillus montéz, Et regarde Garin qui estoit la arrestéz. Pardeléz
          ung buisson s' estoit asseminéz. « Or tost, dist Archillus, ung petit
          vous hastéz ! Car je voy le glouton qui tant est aduréz. Jammais ne
          seray lyés s' il n' est pris ou tués. » Lors s' avallent a val. Garin
          est remontés ; Vers la ville s' en va qu' il n' y est arrestéz. Ains
          qu' Archillus se fust jusqu' a lui cheminéz, Entra dedens la ville
          Garin ly aloséz. Quant il vint en la ville, adont s' en est alléz
          Droit a l' ostel sa mere. Garin vint a l' ostel droit ou sa mere
          estoit. Il est entrés dedens et son parin trouvoit. Haultement le
          salue si tost qu' il le voit. Quant le preudons le vit, le corpz lui
          embrachoit. A la duchoise vint qui en sa chambre estoit. « Dame, dist
          le preudoms, par le Dieu ou on croit, Vecy Garin vo fil qui vient en
          bon conroit ! » Quant la duchoise l' ot, en estant se levoit. Garin s'
          en vient a lui en sa chambre tout droit. Il accolloit sa mere et elle
          le baisoit Et en le festiant en ses bras se pasmoit. « Beau filz,
          comment vous est ? Le dittes moy endroit ! De quel lieu venéz vous ? »
          Et il leur respondoit Et recorde a sa mere comment allé avoit Avec les
          deux vassaulx en Sezille tout droit, Et comment l' un des deux de
          femme pourvëoit Le seur au noble roy qui Sezille tenoit. Et puis lui
          dist comment a Pavye en alloit Et du roy de Pavye qui leur tayon
          estoit Et du duc d' Acquitaine qu' en sa prison tenoit ; Et d' Ivoire
          lui dist qui delivré l' avoit Et comment mariaiges de son corpz fait
          estoit Et de la fille du roy que son corpz amoit Et comment les
          enffans avec qui il alloit Enmenoient leur pere en Acquittaine tout
          droit, Et sy fu Yvoire que espousser il devoit. Et puis se dist
          comment tous on les assalloit Et comment furent pris ou il cheminoit.
          Ainsy de point en point la chose lui comptoit. Et quant la dame oÿ
          comment son filz parloit, Adont prist a plourer et ses mains torgoit
          Pour yceste aventure. « Dame, se dist Garin, jammais ne cesseray. Je
          yray en Sezille et au bon roy diray Comment sa fille est prinse qui
          tant a le cuer gay. Se je puis exploittier, m' amie je rarray, La
          fille au roy Thiery qui tant a le cuer gay. Oncques mais en ma vie
          dame tant n' amay ; Faulsement m' est ravye, mais je le rescouray. De
          moy aréz honneur s' espousee je l' ay. - Biaux filz, dist la duchoise,
          plus ne te celleray. A cestui mariaige je ne m' assentyray, Car ja
          vous ne l' aréz, car tel lingnaige ysçay Qu' espouser ne le povéz, car
          par saint Nicolay, C' est ma seur germaine. - Beau filz, dist la
          duchoise, plus ne te veuil celler. Les enffans avec qui Jhesus te fist
          aller Sont tes freres germains dont il me doit peser Que leur estat ne
          sceuch quant vinrent hosteller. Et puis que Dieux t' a fait telle
          fortune trouver, N' est droit que te consente de ton ante espouser. Se
          peschiet y as fait, se t' en vas confesser ! Et le duc d' Acquittaine
          qu' elle vault delivrer Certes a haulte honneur vault mon corpz
          espouser. Mais par grant traïson me convient desevrer, Car une autre
          enama que Dieux puist craventer ! Et puis vault le bon duc tellement
          enformer Que faire le devoye morir et enerber, Pour ce me fist le duc
          de sa terre gietter. Puis me vinrent glouton ou je devoye passer
          Awettier ou chemin ; et me convient jurer Voire, se je volloye de la
          mort eschapper, Que mon nom me fauroit en tous lieux celler. Et quant
          vous estes grans pour voz armes porter, N' est drois que plus me
          choille, ainchois te veuil compter De ceulx qui ensement m' ont fait
          desheriter. Sy te pry, beau doulx filz, de bon cuer sans fauser, Que
          j' en aye vengance. » Quant le dansel Garin oÿ sa nacïon, En estant se
          leva sans nulle arresticion. Estinchelle les yeulx et fronche le
          menton Et hurte contre terre de piet et de tallon Et dyst a lui
          meïsmes coyement a bas son : « Or suye lyés quant suiz de tel
          generacïon Sy haulte et sy poissant que j' ay roy a tayon, Et que mon
          pere est duc de haulte extracïon. Or ne doubte homme qui soit en nul
          regïon. » Il accolla sa mere et baisa sa fachon. « Mere, ne plourés
          plus ! Vous raréz vo baron. Ardoir feray la pute en ung fu de carbon !
          » Ainsy com il faisoit la lamentacïon, Entrerent a l' ostel les faulx
          traïtres glouton Qui volloyent Garin mettre a execucion. L' ostel ont
          demandé clerement a hault son ; Et le viellart Garin, qui gardoit la
          mason, Les recheut lïement et leur dist sans tenchon : « Vous aréz bon
          hostel et des biens a foison. » Lors dist au viel Garin le ber
          Archillon : « N' avéz vous point recheut I josne dansillon Qui est
          nouvellement entrés en vo maison ? - Oÿl, dist le viellart, foy que
          doy saint Simon. » Lors les mena a mont sans nulle arresticion. Les
          chevaulx furent bien aysié par ung garchon. La tiennent parlement de
          leur malefachon. A table sont assiz les faulx traïtres fellon. Et
          quant le ber Garin a oÿ mencïon Que ung chevallier avoit en sa
          herberguison, Adont monta amont le noble dansillon. Quant Archillus le
          vit, se drescha le menton ; Se lui a demandé : « Comment avéz a non ?
          - On m' appelle Garrin, dist le filz au baron. - Garin, dist
          Archillus, par amours vous prion : Venéz seïr a table sans nul
          aresticion ! Car bien sembléz a estre de bonne extracïon. - Sire, se
          dist Garin, je croy que se suyz mon. Ou nom de gentillesse, demandéz
          vostre bon Et vous seréz serviz a vo divisïon. » Archillus tent le vin
          en pensant traÿson ; Sy en fist Garrin boire. Or a Garin but le vin au
          chevallier Qui pour lui destruire se vint illec logier. « Dont estes
          vous, beau sire ? se dist Garin le fier. - Amis, dist Narchillus, ja
          ne le quierch celler : Nous sommes de Sezille, ung païs plenier, S'
          allons querir fortune, ainsi que saudoyer. - Seigneur, se dist Garin,
          j' aroye bon mestier Que j' en euïsse de telz jusques a X milliers,
          Car je pense briefment tel fait encommenchier Dont morir convenra
          maint gentil escuier ! Jhesus vous commans. Pensséz de vous aisier. »
          Adont s' est avalléz, qu' il n' y vot attargier. Dont parla Archillus
          qui cuer ot d' adverssier. « Véz la, fist il, ung homme qui moult fait
          a prisier ! Ne sçay comment l' aray tout a mon desirier, Mais se je me
          povoye devers l' oste appointier Qu' il nous voist anuyt sa chambre
          enseignier, Bien tuer le voriesmes et sans lui esveillier. - C' est
          voir, dïent les autres, par le corpz saint Ricquier. » Véz cy le viel
          Garin qui apporte a mengier. Archillus l' appella, se lui dist sans
          targier : « Preudons, se vous volléz mon conseil ottroyer, Je vous
          donray asséz d' argent et d' or fier. - Sire, se dist Garin, j' en
          aroye bon mestier. - Et par le foy que doy a Dieu le droitturier, Se
          au grant besoing que j' ay me volléz aïdier, Je vous donray de terre
          autant qu' a ung chevallier ; Sy aréz M march et ung riche destrier. »
          Lors lui tendy le vin, se lui fist assayer. D' encoste lui s' assit,
          soy prist a conseillier : « Syre, cÿens avéz ung dansel moult fier Qui
          en vostre hostel s' est vollu herbregier. Il le me fault ochire a l'
          espee d' achier ; Et ne le puis mieulx avoir pour le meshaignier Que
          quant le vous aréz fait en sa chambre couchier Et qu' il soit endormis
          ; nous l' irons resveillier, Mais que nous volléz mener et convoyer Ou
          lit ou il gerra, je vous en veuil prier. Sa chambre nous veuilléz
          monstrer et enseignier Et vous aréz le don qu' ay vollu fianchier. »
          Quant Garin le viellart a oÿ ce plaidier, Ung peu s' est aviséz et
          prist a soustillier Qu' il vora ceste chose faire et ottroyer, Tant
          qu' il a fait a Garin ces choses anonchier Pour garandir sa vie. «
          Sire, se dist ly ostes, bien vous ay escoutté Et se ay moult bien oÿ
          que m' avéz presenté. Et sachiéz que s' en vous trouvoye loyaulté, Que
          vous ne m' euïssiéz par nul estat faulsé, J' accompliroye bien la
          vostre vollenté. - Oÿl, dist Archillus, par ma Cristienneté, Je ne
          vous en faulroye en jour de mon aé. - Sire, se dist li ostes, je feray
          vostre gré. Alléz vous ent couchier, se c' est vo vollenté, Car droit
          a mynuyt vous porteray clerté Et vous menray au lit ou j' ay hostellé
          Cellui que vous volléz ainsy avoir tué. - Ostes, dist Archillus, bien
          avéz parlé. Or aray la plus belle de tout Cristieneté. » Adont s' en
          vont couchier lyéz et asseüré. Mais ains qu' il voyent demain sollail
          levé, Voroyent moult bien estre dedens leur hiereté, Car le viellart
          Garin qui tant a nobleté Vient droit a son filleul qu' a sa mere a
          trouvé Ou elle lui recordoit sa grande et noble parenté. Et estoit si
          tres lyés et de tel vollenté, N' en vaulsist point tenir bien grant
          royaulté. Mais de ce ot le cuer courrouchié et aÿré Que ses amis
          estoient ensement attrappé, Et si ne scet par quoy il estoient grevé.
          A tant es son parin qui l' a bien salué. « Filleul, se dist ly ostes,
          j' ay de vous grant pité Et de vo mort doubtanche. » Ensy disoit
          Garin, le viel, le floris, A Garin son filleul qui fu preulx et
          hardiz. Lors lui compta comment le chevallier despis Lui avoit si beau
          don a celle heure promis A le fin qu' il fust mors, affolléz et
          occhis. Et lui compte comment estoit fait ly ottris, Qu' amener le
          devoit ou il fust endormis. Et quant Garin l' oÿ, si fust tous
          esbahis. « Sainte Marie dame, dist Garin ly hardis, Ersoir le salluay
          de Dieu de Paradis. Et si fu si bien d' eulx festÿé comme jolys Se ne
          cachoient il que je fusse murdris. Ilz sont mal traïteur, divers et
          mal apris. Par le foy que je doy a Dieu de Paradis, Il me diront par
          quoy je suis leur ennemis Ou ly jus ert pour eulx villainement partis
          ! » Lors demande ses armes Garins li agenssis. Richement s' abilloit
          et s' a son branc pris Et dist a son parin : « Or soit li fu espris,
          Sy venéz avec moy droittement a leurs lyz. » Et chilz a respondu «
          Vollentiers et non envis ! Et par le foy que doy a Dieu de Paradis,
          Puis qu' il sont mordreür et de tel fait apris, Jammais ne lui sera
          trouvee ly merchis Que n' en prengne venguance. » Garins entre en la
          chambre ; le chevallier trouva Qui estoit endormis, mais Garin l'
          esveilla. L' espee tenoit nue qui grant clerté gietta. Quant il
          perchut Garin, tout le sanc lui mua. Il a pris sa chemise, en estant
          se leva ; Devant le bel Garin a genoulx se gietta. « Mercy, dist il,
          chier sire, pour Dieu qui tout crea ! - Vassaulx, se dist Garrin, ja
          mercy n' y ara Se tantost ne me dittes qui cy vous envoya, Et dont
          vient la haÿne qu' entre vous et moy a. Ersoir a vo soupper mon corpz
          vous sallua ; A boire me donastes. Par Dieu qui tout crea, Je ne
          pensoye mie le besoigne qui va Que cachissiéz ma mort en ceste ostel
          droit cha. Or me dittes pour quoy et qui vous conseilla A destruire
          mon corpz qui fourfait ne vous a ! Et se vous ne le dittes, morir vous
          convenra. » Adont le chevallier lui dist et recorda Du fier Driamadan
          qui le duc saisy a Et Anthiame et Gerin que en sa prison a. Et puis
          lui dist d' Ivoire que forment convoita C' on lui devoit donner si
          tost qu' ochiz l' ara. « Vassaulx, se dist Garin, savéz comment il va.
          Je suiz a mon hostel ; ma mere le paya. Et se fuch cyens neéz ; elle
          s' y accoucha. Et pour ytant mon corpz ne vous adessera. Mais ad ce
          bon castel ung chevallier y a, Sicques demain mon corpz devers lui
          vous menra. Par ytel convent que mon corpz vous dira, Que vez cy mon
          gaige que mon corpz vous dira, Que traïttre gloutton mon corpz vous
          prouvera, Et en camp de bataille approuvé vous sera. Et la ait chilz
          victoire qui avoir le pora ! Et se je doy morir et Dieux destiné l' a,
          Morir veuil en fait d' armes. - Chevallier, dist Garin, je vous livre
          mon gaige Pour prouver contre vous villonnie et hontaige, Car je ne
          meffiz oncques a vous n' a vo lignaige. Et si me pourcachiés a porter
          tel dommaige Que de moy murdrir vous penséz a outraige ; Le seigneur
          de le ville en ara tesmoignaige, Car vous le gehiréz de vo simple
          langaige. - Vassaulx, dist Archillus, par Dieu et par S' imaige, J' ay
          tant oÿ prisier et loer vo barronnaige Que ja corpz contre corpz ne
          verréz mon visaige. Je suiz en vo mercy et en vostre maisnaige ; Sy
          povéz dessus monstrer vostre avantaige, Je ne me puis deffendre. -
          Garins, dist Archillus, je me rens vo prison. Je sçay bien que vers
          vous je fiz mesprison Que vous deuïsse ochire par mortel traïson.
          Driamadan mon sire m' avoit donné le don De vostre chiere amie a le
          clere fachon. Sy vous prie mercy, je suiz en vo maison. - Vassaulx, se
          dist Garins, fait avés mesprison. Mais vous ne l' avéz mie meffait a
          ung garchon, Ains le avéz fait a Garin, josne valleton, Fil au duc d'
          Acquittaine qui Savary a nom. Et cellui qui devoit mon corpz prendre a
          baron, C' est proprement ma tante par vraye entencïon. Mais le duc d'
          Acquittaine, que Dieu croisse renom ! Banit jadis ma mere par certaine
          occasion, Car il amoit Yderne a la clere fachon. Ores s' est mariee,
          se tient ma regïon Et le terre qui fu a mon pere le baron. Driamadan a
          pris qui par sa mesprison A mis le duc mon pere en sa menstacïon Et se
          lui veult tollir sa noble regïon. Mais foy que doy a Dieu et a son
          digne non Et la saintisme croix en quoy eub Passion, Se je puis
          exploittier ainchois longue saison, La chose qu' il a fait a tort et
          sans raison Lui tournera, se je puis, a sa confusion, Et s' arderay
          Yderne en ung fu de carbon. Et pour ce que je veuil qu' en faichiéz
          mencïon, Pour deffianche faire a ce traïtre laron, Vous pardoins cy
          endroit vostre mesprison. En l' onneur de Cellui qui souffry Passïon
          En la sainte croix pour no redempcïon Et a Longis pardonna d' umble
          condicïon Sa mort ; et pour ytant que Longis fist remission, Vous
          veuil pardonner vostre mesprison. » Quant Archillus l' oÿ, soy mist a
          genoullon Et lui volloit baisier le piet et le tallon. « Ay, mon
          seigneur, dist il, filz de noble baron, S' en moy aviés fianche par
          vostre intencïon, Moult bien vous aideroye par bonne avisïon. -
          Vassaulx, se dist Garin, laissiéz vostre raison. Ja n' y aray fianche.
          » Lyés fu le chevallier quant il ot et entent Que Garin lui avoit
          pardonné ensement. L' endemain se party au matin temprement. Garins le
          convoya armés souffissanment. Au deppartir lui dist : « Sires, alléz
          vous ent ! Dittes a Driamadan qu' il laist le cassement Ou je lui
          pourchacheray si grant inconvenient De Sezille et d' ailleurs et y
          menray tant de gent Que je le gietteray hors de mon tennement, Et s'
          arderay Yderne qui ouvra maisement. » A ses mos se party et congiet a
          eulx prent. Archillus fu moult lyés et a Dieu grace prent. Dist a ses
          compaignons : « Vez la demoisel gent ! Fieulx est de mon seigneur ; si
          avons faussement Ouvré encontre lui, dont j' ay le cuer dollent. Sy me
          doubte qu' en fin n' en ayons grief et tourment. » Ensement se
          devisent chevauchant asprement. Et Garins retourna au hardy convent,
          Et a trouvé sa mere qui plouroit tenrement Pour le duc d' Acquittaine
          au fier contennent Et pour ses deux enffans ou tant ot d' enssient. «
          Ay, Dieux, dist la duchoise, peres omnipotent, Pour quoy ne sçot mon
          corpz le certain convent D' Antyames et Gerin dont je fis portement ?
          Vinrent par aventure prenre herbregement Avec moy qui estoye leur mere
          proprement. Je les euïsse ja festyé moult noblement : Moult en euïsse
          joye. A Dieux, dist la duchoise, que je suiz tourmentee C' on a mis
          mon seigneur et ma doulce portee Et Yvoire ma seur dedens prison
          fermee ! Se leur povoye aidier, tost seroye avisee. - Mere, se dist
          Garin, trop faisons demouree. Allons en Acquittaine dont estes adouee
          ! Chevalliers et baron si vous ont ravisee, Vous ferons grant honneur
          et seréz honnouree, Et seray recheüs de ceulx de la contree. Yderne
          feray prendre et sera enbrasee. Le duc delivrons qui tant a renommee.
          Aultrement ne sera point la chose acquievee. - Bieu filz, dist la
          duchose, mal seroye avisee. Car se nous y aliesmes, trop seroye
          doubtee C' on ne nous fesist mal, siques point ne m' agree Que devant
          les barons je me soy monstree, Car je suiz par le duc bannye et
          fourjuree. - Dame, se dist Garin, par la vertu nommee, Jammais ne
          fineray se ne seréz racordee. En Acquittaine yray sans point de
          demouree. Se treuve Driamadan qui tant a de ponnee, La teste lui
          tauray a ma trenchant espee, Present sa baronnye ! » Quant la dame oÿ
          Garin sifaitement parler, A deux genoulx s' en va devant son filz
          gietter. « Mercy, beau filz, dist elle, n' y veuilliéz point aller !
          Car vous volléz morir quant ce veuilliéz penser. - Dame, ce dist
          Garin, tout ce laissiéz ester ! Car foy que doy a Jhesu Crist porter,
          Il n' est homme en ce monde qui m' en feïst arrester. » Adont prinst
          la duchoise tenrement a plourer. Et Garin l' endemain moult bien se va
          armer, Et monta a cheval qu' il ot fait apprester, Et alla a sa mere
          le congiet demander. Mais celle au deppartir ne povoit mot parler ;
          Pasmee demouroit et n' y ot qu' aÿrer. Et le viellart Garin le va
          resconforter, Et lui a dit : « Ma dame, ou vous veuilliéz cesser ! Le
          droit que vous avéz fera vo fil garder, Car vous avéz ung fil moult
          hardy baceller, Et Dieux le aidera son droit transporter. » Mais la
          dame ne povoit son enffant oublyer. Et Garin chevaucha ou il n' ot
          point d' amer, Et jure cellui Dieu qui tout a a sauver Qu' il yra
          Acquittaine gaignier et concquester, Et son pere et ses freres aidier
          et conforter ; Et s' il peut Driamadan en ou pallais trouver, D'
          Allexandre s' espee l' yra tel cop donner Que l' achier lui fera
          jusques aux dens couller ; Et puis fera Yderne en ung fu enbraser.
          Ensement dist Garin qui tant fist a loer. Et Dieux l' aida tant qu' il
          povoit bien acquiever Ce qu' il avoit empris, si comme oréz compter En
          nostre vraye ystoire. Des ores s' en va Garin a le chiere hardie ;
          Pardevers Acquittaine a sa voye accueillie. Or le conduise Dieux, le
          fieulz sainte Marye ! Car il s' en va emprendre une chose hardye ; Et
          se bien lui en vient, tres grande courtoisie Lui ara fait Dieux qui
          tout a en baillie. Tant s' exploitta Garin, dont je vous signiffie,
          Qu' en Acquittaine vint ung soir aprés complie. A ung hostel s' en
          vient prendre herbregie. Il a l' oste trouvé a l' uiz léz la cauchie.
          De Dieu le salua et dist : « Dieux vous benye ! Se vous volléz hostel
          a vostre commandie, Vous l' aréz briefment ; et je le vous ottrye, Car
          vous me sembléz homs de bonne partie. - Hostes, se dist Garin, vous
          dittes courtoisie. » Lors desscendy illec et se n' aresta mye. D'
          assier devotement moult doulcement lui prie. « Sires, ce dist Garin,
          pour le corpz sainte Elye, De qui tient on ores ceste cité garnye ? -
          Sires, se dist le hostes, certes je vous affye Qu' on le solloit tenir
          de droitte anchisoirie D' un duc moult souffissant, plain de
          chevallerie, Et qui estoit extrais de moult haulte lignie. Et se
          prinst une dame courtoise et agensye ; Floure fu appellee, fille au
          roy de Pavye. Mais le duc Savary dont je vous signiffie, Ne lui fist
          oncques bien en nul jour de sa vie. Pour une damoiselle ot sa moullier
          bannye ; Puis fu nostre duchoise en ung bos murdrye, Et espousa le duc
          une putain hardye. Et puis fu no cité des Lombars assigie, Et la fu
          pris no duc qui ot la chiere hardye. Ly ung dist qu' il est mort, l'
          autre dist qu' il n' est mye. Mais la fause mauvaise, que le corpz
          Dieu maudye, A pris ung chevallier plain de villonnye. Seigneur est du
          paÿz par sa losengerie ; Par sa grant maiseté a la terre honnye. Il
          desrobe les gens et fait grant tirannye. Et se prent VII deniers d' un
          huis sur le cauchie, D' une fenestre IIII ; et s' uns homs se marye,
          De quant qu' il a vaillant en ceste mortel vie, Driamadan en prent
          droittement la moittie. De XX solz VI deniers prend d' une marchandye
          ; Et quant uns homs se meurt, sy prent du sien partye. Ensement nous
          main il et par la baronnie Qui lui consent de faire, il en ont leur
          partie. » Et quant Garins l' oÿ, le cuer lui attenrye. Sire Dieu en
          jura, le filz sainte Marye, Que cest euvre sera temprement abbaissie
          Et son corpz en mora a deul et a hasquie. La nuyt alla soupper a
          petite maisnie. Jusqu' a l' endemain que l' aube est esclarchie Que
          Garins se leva qui forment estudie A faire sa pensee. Quant Garin fu
          levéz, tost alla au moustier Pour Jhesu Crist de gloire aourer et
          prier. Puis revint a l' ostel et se vaut haubregier. Et lui hostes lui
          dist : « Les armes fault laissier, Car on oze porter ung seul couteau
          d' achier. Driamadan no sires ainsi l' a fait cryer. - Sire, se dist
          Garin, a celler ne le vous quier. Je m' en yray la sus ens ou pallais
          plenier Et s' yray le gloton Driamadan le fier A ceste bonne espee la
          teste jus rongnier. Des meffais qu' il a fait vous yraye vengier, Car
          bien vous puis pour vray jurer et fianchier Que je suiz filz au duc vo
          seigneur droitturier Et filz de la duchoise qu' a tort fist encachier.
          Encor est elle en vye, bien le puis tesmoignier. Mais je suiz cy
          endroit venus pour appaisier Ma mere o duc mon pere qui tant fait a
          prisier. Quant je ne treuve le duc, bien me doit annoyer. Je sçay bien
          que le duc qui tant fait a prisier Devoit en ceste ville venir et
          reparier Et les deux freres aussy que je doy avoir chier. Driamadan
          les fist au venir espyer Sy croy qu' il les a fait tellement desvoyer
          Que mais ne les verray, car ilz sont prisonnier. En aucun lieu sont
          mis et je les veuil aidier. Mais au villain gloutton yray telle debte
          payer. » Quant ly ostes l' oÿ, n' y ot qu' esleeschier. Par les
          voisins le va recorder et nunchier, Et leur va disans sans riens
          varier Tout l' estat de Garin le baceller legier. Dont le sievent
          ouvriers et les gens de mestier ; Ly uns se va a l' autre et dire et
          conseillier. Et Garin s' en alla vers le pallas plainier. Pardessus
          les armures qui valent maint denier Ot vestu ung mantel d' un drap
          bien riche et chier, Et se tenoit l' espee pour faire son desier. Ou
          pallas est montéz contremont le plancquier. Le jour des plais estoit,
          c' on y devoit jugier Les causes principaulx quoy y devoit plaidier.
          Asséz viennent de gens ou pallas petyer ; Driamadan attendent pour les
          plais commenchier. Il estoit en sa chambre avec ung chevallier,
          Archillus d' Amperoche, qui le vient conseillier Tout l' estat de
          Garin, le baceller legier : Comment en son hostel il s' alla
          herbregier, Comment le demoisel le vint esveillier Et puis lui
          pardonna le mortel encombrier. « Driamadan, dist il, il vous faulra
          gaittier, Car vo corpz lui oÿz durement manaschier De vous taulir la
          vie ! » Quant Driamadan ot cellui qui lui compta Tout le fait de
          Garin, forment s' epoenta. Bien dist que, s' il povoit, tres bien se
          gardera. Il vient ens ou pallais ou moult de gens trouva, Car ly
          hostes Garin fist tant et devisa Qu' a plus de IIC hommes la chose
          recompta Qui vinrent au pallais savoir comment il va. Driamadan s'
          aisist que point ne s' aresta, Ou lui X chevalliers ou forment fescya
          Et si fu Archillus que Garin respita. Les plais sont commenchiés ;
          parlement s' efforcha. A tant es vous Garin qui le presse passa.
          Driamadan perchut qui response bailla A une forte cause de quoy le
          droit juga. Garin le jugement oÿ et escoutta. Lors, quant Driamadan la
          parolle fina, Garin prist a parler qui le branc d' achier a Pardessus
          le mantel et tout nut le porta. A sa voix qu' il eut cler haultement
          s' escrya : « Sire Driamadan, dist il, entendéz cha ! Je vous demande
          droit siques n' en falléz ja. D' un traïteur me plain qui moult bien
          traÿ m' a. » Quant Archillus l' oÿ cellui qu' enssy parla, Il le
          recongneut bien, en estant se leva. Vint a une fenestre et illec s'
          appoya Et illec pensoit comment du fait yra : S' il nuyra Garin ou s'
          il lui aidera. « Aÿ, Garin, dist il, mon corpz tu respita. Moult me
          fiz courtoisie quant mon corpz eschappa. Se ne le te rendoye, par Dieu
          qui me crea, Tous les jours de ma vie resprouvé me sera. Et par cellui
          Seigneur qui sa mort pardonna A l' arbre de la croix, quant il nous
          rachatta, Ou je te aideray ou mon corpz y mora. Tu es fieulx mon
          seigneur, si ne te fauray ja. » Ainsi dist Archillus qui moult Garin
          ama. Et Garin va parlant ; bien fu qui l' escoutta. Ja dira tel
          preudomme dont il rejoÿra Mainte bonne personne. Aussy tost que Garin
          commencha sa raison, Moult bien l' ont escoutté entour et environ, Car
          le damoisel avoit bonne raison. « Oz tu, Driamadan, che dist lui
          dansillon, Et vous conmunaulment chevalliers et baron, Bourgoiz,
          bourgoises et gens de relligion ! Je suiz filz vo seigneur qui Savary
          ot nom, Filz la duchoise Floure qui, par grant mesprison, Fu de chy
          encachie en estraigne royon. Or suiz ycy venus veoir ma regïon Que
          Driamadan tient qui n' y a ung bouton, Et pour ce en ara tantost son
          guerredon. » Son mantel deffulla ; ne tint qu' a ung bouton. Il a
          hauchié le branc que trence de randon. Veuille Driamadan, se tourne sa
          fachon ; Bien s' en cuide aller et mettre a garison. Mais Garins lui
          donna ung si grant horion, Au hatrel derriere fery si le glouton Que
          tout lui detrencha jusques au gargechon. Tout froit mort l' abbaty
          pardeléz ung peron, Puis sally sur le siege et se cry a hault ton : «
          Bonnes gens, gardéz moy que n' aye se bien non ! Car fieulx suiz vo
          seigneur et Garin m' appell' on. » La y ot chevalliers de grant
          extraxion Qui lui courrurent sus comme li leux au mouton. Et Garin
          fiert a lui de telle opinion A l' un trenche le chief a l' autre le
          menton. A tant es Archillus qui sallit ou moillon Et dist : «
          Seigneurs, laisiéz la noize et le tenchon ! Ou par cellui Seigneur qui
          souffry Passion, Chilz qui mal lui fera, si ait m' arme pardon, A moy
          ara battaille, qui que le veuille ou non. Mais tenons le a seigneur,
          car tenir le devon, Car c' est le filz au duc, car bien congnois sa
          fachon. Se plus lui faittes mal n' y aréz raenchon. » Adoncques le
          commun dont il y ot foison Se sont trait a Garin pour faire garison Et
          l' ont levé en air par grant afflection. Et le chevallier s' en fuy de
          randon, Mais les nobles bourgois les font tenir prison. Adont leur
          fist Garin illec ung sermon Que les pluseurs en pleurent et en ont
          marison. Sy leur dist : « Beaux seigneurs, par amour vous prion Que me
          rendéz Yderne, j' en ay devocion, Et Ostrisse sa mere qu' ains ne fist
          se mal non. » Et les bourgoiz y cuerent sans nulle aresticion. Yderne
          avoit sa chambre bien fermee environ, Et si estoit Ostrisse a sa
          maleïchon Et la belle Yvoire a la clere fachon. Toutes les ont menees
          en le cambre a brandon. Quant Garin vit Yvoire, si seigna sa fachon. A
          la voix qu' i ot clere s' escrya a hault ton : « Bien soyéz venus,
          ante ! » Quant Garin vit Yvoire, se le cuert accoller, Et puis a l'
          escaffault alla briefment monter. « Bonnes gens, dist Garin, veuilliéz
          moy escoutter ! Vez cy une pucelle que bien devéz amer, Car c' est
          fille Tiery que tant fait a loer, Le bon roy de Pavye, qui moy cuidoit
          espouser. Mais Jhesus m' y a fait bon lingnage trouver, Car elle est
          seur a ma mere qui tant a le viz cler Que temprement verréz ; je le
          ferray mander. Quant Yvoire l' oÿ, se le va accoller. Et Ostrisse le
          vielle ou n' y ot qu' aÿrer A la voix qu' elle ot clere lui prist a
          escryer. « Toutes deux vous feray ardoir et au feu enbrasser Se mon
          pere le duc ne faittes rassescer Que par Driamadan fesistes attrapper.
          Et se veuilliéz en hault la chose declarer ! » Adont vint Archillus,
          vint a Yderne parler Et lui a dit : « Ma dame, vous ne le povéz celler
          Que du tout n' ayéz fait tout l' ouvraige brasser. Car vo corpz me
          pria que je vaulsisse aller, Et mon corpz y alla dont je faiz a
          blasmer ; Et puis euïch en convent de che vassal tuer, Et puis le
          sieviz si loings que le viz hosteller. Mais lui hostes m' ala a cestuy
          accuser ; Dont il me vint par nuyt en mon lit attrapper. Et s' il m'
          eüst voullu ochire ou affoller, Adont n' euïsse peu de ses mains
          eschapper. Pour l' amour qu' il me fist le doy bien honnourer, Et de
          ce que je vaulch son corpz a mort livrer, Tout a sa vollenté lui voray
          amender. - Vassaulx, ce dist Garin, de vous me doy loer. S' oncques
          pensates mal, Dieux vous laist bien pensser, Car on doit cellui
          prisier qui se veult amender ; Et mal ait qui empire. » Quant Ostrisse
          et Yderne ont oÿ Archillon Qu' enssy les raccusoit de la grant
          traÿson, Yderne se gietta tantost a genouillon Et dist : « Alléz vous
          ent droit au bos d' Allensson ! Au chastel trouveréz le duc mis en
          prison Et ses deux filz aussy qui sont loyal et bon, Car filz sont d'
          une dame qui est de grant renom Qui a tort fu giettee de ceste regïon.
          Car Ostrisse ma mere, qui ait malleïchon, Donna au duc a boire d' une
          telle puisson Qu' il en haÿ la dame a tort et sans raison, Et en ama
          mon corpz d' une telle fachon Qu' il ne povoit amer autre que mon
          droit nom. Et puis se fist ma mere gehir par ung laron Que la franche
          duchoise lui avoit promis grant don, Affin qu' il enherbast le bon duc
          son baron. Mais oncques la duchoise n' en ot devosïon. Par nous fu
          decachie que vous celleroit on. Et quant se elle party de ceste
          nacïon, Ma mere marchanda a nostre extracïon De lui faire morir ens ou
          bos d' Avallon. Bien cuidiesmes que fust morte sans nulle raenchon.
          Ainsy est avenu sans nulle menchon. Dignes sommes d' ardoir a grant
          destruxcion, Mais pour Dieu je vous prie, filz a gentil baron, Que
          mettre me veuilliéz en une religion, Car ce que j' ay fourffait par
          ceste occasïon C' est du conseil ma mere. » Quant Garin ot Yderne, il
          fu moult esbahyz. Il lui fist recorder devant grans et petis. Adont n'
          y ot illecques jus ne galles ne ris ; Pour la duchoise pleurent qui
          tant a cler le vis. Garin le damoiseaulx s' escrya a hault cris : «
          Seigneurs, pour Dieu allons ou mes peres est mis Et mes freres
          ensement que long tempz ay servys ! Point ne les congnossoie, ne en
          fais ne en dis, Et si les ay trouvéz tous jours loyaulx amis. »
          Archillus appella, se lui dist a hault cryz : « Vassaulx, alléz vous
          ent, que n' y soyéz repris, A l' ostel de ma mere qui tant est de
          hault pris, Et se le ramenéz tantost en ce paÿz ! Et pour ce que vous
          croy, n' y soyéz respis ! Menéz mon ante Yvoire, pour Dieu, loyaulx
          amis, Et mon hoste ensement ou anuyt fu mes lis, Et LX bourgoix tous
          des mieulx agenssis. » Et chilz a respondu : « Volentiers, non envis.
          » Apareilliéz se sont et a le voye mis. Et Garin est d' illec sevrés
          et partis. Et les clergiés y va qui tout fu revestis En faisant orison
          et loant Jehsu Crist Et la Vierge Marie. Lassent le ber Garin a belle
          compaignie : Bourgoises et bourgoix et le chevallerie Et la
          pourcession et la noble clergie. Jusqu' a ce bos y ot deux lieues et
          demye, La ou ly dus estoit qui chiere ot esmarye, Et ses filz ensement
          qui font chiere abaubye, Anthiame et Gerin que Jhesu Crist benye. Mais
          le duc a tel deuil qu' a paine il esmarvye Et dist : « Beau Sire Dieu,
          filz de sainte Marye, De cy ne wideray a nul jour de ma vie. - Sires,
          dist Anthiames, sachiés que je me fye Tant au dansel Garin et en sa
          baronnie Que je croy bien et sçay qu' il nous fera aÿe. En Cezille en
          yra, en celle terre jolye, Et amenra le roy a si grant chevauchie Qu'
          Aquitaine en sera gastee et essillie Ainchois qu' il nous ne rait ; c'
          est chou ou je me fye. - Enffans, se dist le duc, vous parléz de
          follye. Quant ly homs a affaire en une autre partie, Il n' a si bon
          ami que tantost il n' oublye. C' est ung commun usaige. - Enffans, se
          dist le duc, trop ay le cuer dollant Que sommes attrappé du fel
          Driamadant Qui m' a deshieretté enssy en mon vivant. - Sire, se dist
          Gerin, en Dieu me fye tant Que Garin yra no besoingne exploittant.
          Anuyt par nuyt songay ung songe en mon dormant Que vëoye venir maint
          douch oizel chantant ; Et sy avoit ung angele qui volloit audevant Qui
          de cy nous alloit doulcement delivrant Et droit en Faërye nous alloit
          menant. La avoit une fee de moult gentil semblant ; Doulcement nous
          alloit baisant et accollant. Puis veoye venir Artus et Glorïant ; Et y
          avoit illec une joye si grant C' oncques telle ne fu en nul jour
          apparant. Puis s' en alloit ly angeles vers Franche vollant, Et dessus
          ung chastel alloit son nyt faisant. La avoit sa fumelle ou s' alloit
          delitant, Et celle fumellette alloit oseaux couvant. La endroit couva
          celle fumelle tant Que, par iceulx oiseaulx qui furent d' eulx yssant,
          Estrangloyent au monde tout le remanant. Ne meismes nulz oiseaulx n'
          aloit contre eulx durant. » Quant le duc d' Acquittaine s' en va son
          filz escouttant, De ce qu' il lui disoit se va esmerveillant. Ainsy
          comme ilz estoient en ce songne argüant, Sont venus au castel les
          barons souffissant. Et Garin y couroit as espourons brochant ; Vint
          pardevant les autres au chastel accourant. Ly pons estoit levéz et a
          caïnes pendant. « Ouvréz, ce dist Garins, pour les sains d' Orïant !
          Sy nous rendéz le duc que vous alléz tenant ! » Et dist li
          chastellains : « Alléz oultre passant ! Je ne le renderay a nul homme
          vivant Fors a Driamadan le mien seigneur vaillant. Il le me commanda
          quant il le m' ala livrant. » Et Garin respondy hautement en oyant : «
          Dont ly renderéz vous en Infer le puant. La le fault aller querre ! -
          Castellains, dist Garin, le duc nous delivrés ! Driamadan est mort ;
          jammais ne le verrés. » Oÿ le chastellain, fu moult espoantéz ; Quant
          il vit les bourgois ensement aprestés Et le clergié aussy qui estoit
          aroutéz, A haulte voix s' escrye : « Seigneur, or vous tenéz ! Et je
          diray deux mos s' entendre les vollés. Au chastel enterrés affin que
          me jurés Que par vous ne seray ne mort ne affolléz. » Et Garin
          respondy : « Ja garde n' y aréz ! » Et lui pons fu adont a terre
          avalléz, Et Garins y entra et li riche barnés. Adont fu le bon duc a
          le salle menéz, Gerins et Anthiame et Germaine de léz. Et quant virent
          Garin, le sanc leur est mués. Et li danssaulx les a baisiéz et
          accolléz ; Et puis les appella comme ja oÿr poréz. « Seigneurs, ce
          dist Garin, devers moy entendéz ! Puis que je ne vous viz, le temps
          est retournés. Sire duc d' Acquittaine, de vous fuch engenrés. Vous
          estes le mien pere, de Floure fuch portés. Elle est encores en vye ;
          temprement le verrés. Et le grant traÿson par Yderne sçaréz : Et
          comment par Ostrisse vous estiéz enerbéz D' un buvraige de quoy vous
          fustes assottéz Sur Yderne sa fille, ainsi que vous oréz. S' en fu le
          corpz ma mere durement debouttéz Et par vous cachié hors de voz
          hieretéz. Sy vous fist tesmoingnier, ce fait est veritéz, Par ung
          faulx garchon qui fu lere prouvéz Que par lui devoit estre vo corpz
          enerbéz Du voloir de ma mere. S' en futes aÿrés, Car vous cuidastes
          bien ce fust veritéz. Pardedens le pallais, voiant tous ses privés,
          Driamadan est mors ; il fu par moy tués, Ou il tenoit ses plais et ses
          grans faussetéz, Du trenchant de m' espee lui fu le chief coppéz.
          Yderne est en prison ; Ostrisse y est deléz. J' ay mandé ma mere et
          par lui vous sçaréz Comment elle a mon corpz nouris et eslevés.
          Enchainte estoit de moy quant vous estiés tourblés A ll' encontre ma
          mere par les grans faulssetéz. » Et quant le duc l' oÿ, le sanc lui
          est mués. Garin va baisier le bouche et le néz ; Anthiame et Gerin l'
          accollent a tous léz. Ains mais ne fu veüe si grande pitéz, Car pour
          eulx y ploura tous li riche barnéz De pité et de joye. Grande fu le
          joye ou chastel la ou je dis. Les barons accollerent le bon duc Savary
          ; Les prestres vont chantant qui furent revestis. Et puis sont du
          chastel sevré et party. En Acquitaine vient le duc dont je vous dy.
          Les dames de la ville et les bourgoiz aussy Vont encontre le duc juant
          de cuer joly. Moult sont les rues belles ou le duc s' embaty, Car l'
          erbe y font gietter qui grant odeur rendy ; Des nobles drapz de soye
          sont les osteulx polly. Dames et damoiselles sont sy fort resjoÿ Qu'
          il tresquent et carollent et prient Dieu mercy. De cy jusqu' au
          pallais alla li dux ainsy. La tient sa court plainiere le duc dont je
          vous dy ; La n' y ot sy petit qu' il ne fust bien servy. Contreval le
          cauchie sont les tonneaulx remply Ou chescun prent le vin tant que
          bien lui souffy. Le duc mandoit Ostrisse qui moult devoit haÿr, En
          autelle maniere que vous avéz oÿ, Et Yderne sa fille qui tout lui ot
          gehy. Et quant le duc l' oÿ, le sanc lui est fremi. Il a dit : «
          Yderne, te mere m' a trahy. Je le juge a ardoir et je le veuil ainsy.
          Et pour ce que j' ay gut avec le corpz de ty, Seras en une tour, pour
          vray le vous pleuvy, Tant que tu viveras, car il me plaist ainsy. La
          endroit viveras et priras Dieu mercy. Et ayéz patïenche ! - Syre, se
          dist Yderne, bien me plaist ensement. Je prie a cellui Dieu qui fist
          le fiermament Que l' arme de ma mere ottrye sauvement ; Car ce qu'
          elle m' a fait envers vous tellement, Bien sçay qu' elle l' a fait
          pour mon advanchement. C' est bien grant follie, par le mien serment,
          Quant pere et mere font de tel argüement Qu' il n' ont cure qu' ilz
          ayent les autres en convent, Ne quel marchiet il fachent, ne quel
          aboullement, Mais qu' a leurs enffans puissent laissier plenté d'
          argent, Et se mettent pour eulx en obscur dampnement. Et si tost qu'
          il sont mors et mis a finement, Aussy tost les oblyent qu' on voit
          passer le vent. Et qui ainsy meurent, le diable les sourprent Qui en
          Infer leur fait avoir leur payement. C' est moult bien employé, par le
          mien serment, S' il ont asséz meschanche. » Aprés ce que je dyz, ung
          petit de saison, Revint Floure la dame qui clere ot la fachon. S' on
          fist contre le duc belle pourcessïon, Encontre la duchoise plus belle
          le fist on. Le duc et ses trois filz qui sont de grant renom Vont
          contre la duchoise qui Floure avoit a nom. A l' approchier cheÿrent
          trestous en pamison ; Et Yvoire et Germaine et les autre baron Ont de
          la grant pitié bien grant confusïon. Puis montent au pallais sans
          arresticïon. Le duc dist a sa dame : « Je vous requierch pardon, Car a
          tort vous baniz hors de ma regïon. Bien le gehit Ostrisse, comment par
          puisson Fist que je vous haÿch sans cause et sans raison. - Sire, dist
          la duchoise, s' en ay eut a fuison Mal et annoy au cuer par Dieu et
          par son nom ; Mais je le vous pardonne a bonne intencïon, Et Dieux le
          vous pardoinst qui souffry Passion ! » La tient court plainiere en
          autelle fachon C' on y avoit tenu devant en la saison. Et l' endemain
          fist ardoir en ung feu de carbon Ostrisse qui estoit de maise
          oppinïon, Car elle raccusa la soye extracïon Qui sieverent la dame ens
          ou bos d' Avalon Et lui mirent a mort Alixandre le bon Et les troix
          chambrerieres de moult gente fachon, Et les fist devant lui pendre a
          ung caignon. Et le mauvaise vielle plaine de traÿson Ains ne vaut a sa
          mort oÿr confession, Ainchois rendy son arme Burgibus et Noiron. Point
          n' ot de repentenche. Ainsy morut Ostrisse sans point de repentir. Et
          la duchoise Floure qui fu moult rajoÿr, Quant avec son mary se pot a
          paix tenir. Puis ala a Pavye le sien pere veïr. Ses enffans et le duc
          fist a son paÿz venir Et Yvoire sa seur qui jadis ot desir De Garin
          espousser qui tant fait a cremir. Non pour quant ne le peult la
          puchelle haÿr ; Mais ne vesqui c' un pau qu' elle deuïst morir Et le
          duc ensement de ce siecle partir. La duchoise en ploura en giettant
          maint souppir Et ses III filz aussy que Dieux puist benir. Et quant le
          duc fu mort c' on fist enssevelir, Garin dist a ses freres, si c' on
          pora oÿr : « Seigneur, se dist Garin, or oyéz mon plaisir ! Mors est
          lui dux no pere, Dieux veuille s' arme ! Je vous diz, point ne veuil a
          la terre partir, Ains m' en yray en Franche le roy Charle servir, Car
          je vous jure Dieu qui pour nous vault morir Que ja ne tenray terre
          dont je poray partir. Ains l' aray concquestee, se Dieux me veult
          garir, Sur les Sarrazins que Dieux puist malheÿr ! Je vous commanderay
          au benoit Saint Espir. Sy pensséz pour ma mere ! - Seigneurs, se dist
          Garin, en France veuil aller Et roy Charle servir et terre demander.
          Quant le m' ara donnee, je l' iray concquester. Se j' ay besoing de
          vous, bien vous saray mander. Se vous veuil bien prier que de ma mere
          penser. » Adont s' alla Garin fervestir et armer De telles armures com
          il peut deviser. Prinst or fin et argent et si l' alla trousser
          Pardessus ung cheval ; puis s' en va accoller Sa mere et ses deux
          freres qui prinrent a plourer. Oncques a leur priere il ne vault
          demourer. Il brocqua le cheval, si se vot desevrer. Et la duchoise
          pleure qui ne se pot cesser. « Dame, dist Anthiame, or laissiéz le
          aller ! Car ce que j' ay veüt en mon soigne esperer, Encores le verréz
          en grant honneur monter. Et ystera de lui, par Dieu qui fist le mer,
          Une geste royal qui sera fort a doubter. » Adont lui va tantost du
          songe deviser ; Ainsy qu' il le songa, lui vault tout declairer.
          Ensement vault la dame la endroit demourer. Puis moru roy Thiery qui
          tant le cuer ber, De coy la duchoise ot Pavie a gouverner. Mais elle
          en fist Anthiame le couronne porter ; De Pavye fu roix, si comme j'
          oÿch compter. Gerins tint Acquittaine, dux s' en fist appeller Et
          Garrin s' en alla en France sans arrester Qui puis concquist
          Monglenne.
