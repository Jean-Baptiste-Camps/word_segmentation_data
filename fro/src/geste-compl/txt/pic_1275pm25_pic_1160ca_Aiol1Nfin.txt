XX Li laron ont les moine[s]
            enkenbelés Et les serjans loiés et encombrés; Les escrins
            et les arces ont deffremés,  Les livres et les dras ont fors
            jetés,  Et desor Marchegai trestous torsés. Aiols en une
            cambre d' autre part ert: La se dormoit li enfes qui mot ne
            set. Celui n' ont li laron mie trové: Signor, n' est pas
            mençoinge, c' est verité; Cil cui Diex veut aidier il est
            trovés. Aiols est esvelliés, vit le clarté,  Car li laron
            avoient fu alumé; Les sergans ont loiés et encombré[s]: Si
            a veu les moines enkenbelés,  Les escrins et les arces vit
            deffremés; Si en a son ceval veu mener: Or ne demandés mie
            s' il fut irés; Dameldieu reclama de majesté: «Dame sainte
            Marie, or secourés: «Se mon ceval enmainent mal ai esré.
            «Jamais en douche Franche ne quir entrer «Ne ne rendrai mon
            pere ses iretés.» Il sailli fors del lit, si est levés;
            Près estoit de ses armes, si s' est armés: Il a l' auberc
            vestu, l' elme fremé, 
          
             Et a çainte l' espee a son costé,  L' escu par les
            enarmes al pis seré. Il saut fors de la cambre a le clarté,
             A sa vois qu' il ot haute lor a crié,  Si lors dist
            fierement: «Signor, estés! «Por qu' avés vos ces moines
            e[n]kenbelés «Et ces serjans loiés et encombrés? «Cel
            ceval, s' il vos plaist, me renderés: «Vos n' i avés nul droit,
            car Dex le set: «Mes peres le nori quil m' a doné; «J' en
            averai soufraite sel me tolés.» Et respondi li maistres: «Avant
            venés! «Si serés or en droit tondus et rés: «Nous vos
            ferons corone al desevrer; «Ensamble avoec ces moines
            demo[re]rés: «Matines et complie [si] canterés.» Quant l'
            entendi Aiol[s], molt fu irés. Quant il ot que merchi ne pot
            trover,  De Dieu les desfia par grant fierté: Puis a
            traite l' espee qu' iert a son lés. Si vait ferir le maistre
            qu' il ot parler: Amont par mi le cief l' a encontré Que
            la teste del bu li fait voler; Puis reva ferir l' autre; si l'
            a coupé,  Et escrie: «Montjoie!» par grant fierté. «Fiex a
            putain, larons, n' i du[re]rés. «Chou est Aiols li enfes c'
            avés trové,  «Qui fu noris el bos, qui rien ne set: «Mais
            il vaura aprendre tout chest(i) esté «Comment chevaliers autre
            doit encontrer  «Et en ruiste bataille armes porter. «Tout
            estes mort et pris se m' atendés,  «Ja devant cheste espee ne
            garirés,  «Ains en serés tout mort et afiné(s). «Car mes
            peres me dist al desevrer
          
             «Que il n' avoit millor en .X. chités: «Et tout chou qu'
            il me dist ai jou trové(s).» XXI Aiols ot des larons les
            .II. ochis: Il escria as .iiii. : Rendés vos pris! «Del
            pendre u de l' ardoir ert mes plaisirs.» Li laron respondirent:
            «Fel Dieu menti,  «Nos compaignons avés mors et ochis;
            «Vous le comperés chier ains l' esclarcir.» Grans maçues
            avoient, bien l' ont requis: Aiol[s] leva l' escu desor son
            vis,  Et fiert .i. des larons qu' il consui Que la teste
            li fist del bu partir. Puis s' escrie: «Monjoie!» par grant
            air,  «Fiex a putain, laron, tout estes pris!» XXII
            Aiol[s] ot des larons les .iii. tués,  Il referi le quart par
            grant fierté(s) Que la teste li fist del bu voler. Li dui
            tout en fuiant s' en sont torné,  Et Aiols les encauche par
            grant fierté. S' en a l' un retenu, l' autre tué. A l'
            abie revient tout le (cemin) feré,  Puis desloia les moines par
            [grant] bonté. Hautement escria: «Cestui prendés,  «A le
            brance d' un caine si le pendés,  Car tout issi doit on laron
            mener.» Et cil si fissent sempre sans demorer. La
            commencha justiche Aiol[s] li ber; Puis le mainti(e)nt il bien
            tout son aé. Huimais porés oir la verité Com il rendra sen
            pere son ireté,  Car par grant traison en fu jetés. La
            nuit i sejorna jusc' au jor cler: Congiet a pris as moines, si
            s' est armés.
          
             Aiol[s] monte el ceval, s' en est tornés; En son maistre
            cemin en est entrés. XXIII Des or s' en va Aiol[s] lance
            levee Et trespasse les plains et les contrees,  Et les
            grans desrubans et les valee[s]; Venus est a Poitiers a .v.
            jornees. Che fu par .i. joidi a la vespree: Aiols entra es
            rues par mi l' estree; Sa lance estoit molt torte et enfumee,
             Et ses escus fu vieus, la boucle lee,  Et sa resne ronpue
            et renoee,  Et les piaus de son col sont descirees. Li
            ceval[s] vit les armes mal atirees: Il fronche des narines, la
            geule bee; Aiols li tient le resne estroit seree,  Ausi
            porte [la] teste en haut levee Que li cers que on cache a la
            menee,  Quant li bracet le cacent a la ramee. Chevalier et
            borgois l' en esgarderent,  Et dames et puceles es tors
            monterent,  Et dist li un[s] a l' autre: «Voiés, compere, 
            «Par la foi que vou[s] doi, qui est chis leres? «Ces armes que
            il porte a il enblees,  «Mais molt par a le chiere [et] bele et
            clere,  «Et bien resamble fiex de france mere.» XXIV
            Des or s' en va Aiol[s] molt irascu[s] Quant tout le vont
            gabant, grant et menu. E vous .i. lecheor corant venu: D'
            un celier ist tous ivres, qu' il ot beu,  Et ot jué as deis, s'
            ot tout perdu; Corant vint a Aiol, si l' arestut,  Par le
            frain le sacha par grant vertu. «Maistre,» dist li lechieres,
            «estes venu[s]?
          
             «Qu' avés tant demoré al boin eur? «Mi compaignon vos
            beent, tout ont perdu. «Cis chevaus est moult maigres et
            confondu[s]: «Il estera anqui al vin beu,  «Et cele lance
            roide et cis escu[s]. «Qui vous dona che frain a or batu?
            «Les resnes en sont routes, mais [molt] boin[s] fu.» Par le
            frain le saisi, si l' arestut. Marchegai le regarde, si nel
            connut: Il hauce le pié destre, si l' a feru,  Par desous
            le braioel ens el vui bu,  Que tout son pié li a el cors
            repu[s]: Joste lui l' abat mort tout estendu. «Cuivers,»
            chou dist Aiols,» a (il) vous feru? «Que gisiés vous illeuc?
            car levés sus! «Racatera mon gage .v. sous u plus.» Et cil
            borgois s' en gabent qui l' ont veu,  Et dist li uns a l'
            autre: «Trai toi en sus! «Cis est de la taverne trop tost
            issus; «Che samble des cevaus le roi Artu: «Ne peut
            consentir home que tout ne tut. «E Dex! com a loer fait cis
            escus! «Che resamble des armes dant Esau «Qui vesqui par
            eage .c. ans u plus.» Quant l' entendi Aiols, dolans en fu,
             Parfondement reclaime le roi Jesu. XXV Des or s' en
            va Aiol[s] par le marchié,  Lui ne chaut s' est occis li
            pautoniers,  Car molt l' avoit gabé et laidengié; Molt le
            vont porsivant trestout a pié Et serjant et borgois et escuier
            Et dames et puceles et ces molliers; Ains mais n' entra tel
            joie dedens Poitiers. Et dist li uns a l' autre: «Cousin,
            voiés:
          
             «Tout avons de novel regaig[n]ié,  «Car chi nous est
            venus un[s] chevaliers «Qui samble del parage dant Audengier.»
             Li borgois sont felon et malvoisié: Molt li aront lait
            dit et reprovier: «Dites, sire, u menrés [i]cel destrier?
            «Bien ait qui vous aprist a cevauchier. «Vous vengerés Fouré
            quant tans en [i]ert. «De la cose a nos moines aiés pitié;
            «Ne vous caut aparmain, [si] le laisiés: «Il prieront pour vos
            en lor sautiers,  «Quant il canteront [messe] en lor moustier:
            «De rober ordené c' est grans pichiés. «Faites nous un eslais
            par che marchié. «Li chien de ceste vile s' en sont gagié
            «Qu' il mengeront le car de cel destrier. «Chiés Pieron le
            sue[u]r vos herbergiés; «Se li donés .v. sous de vos deniers:
            «Il vous aprend[e]ra quir a taillier; «Vos viverés molt bien de
            cest mestier: «On ne doit avoir honte de gaingier.» Quant
            Aiols l' entendi, si fu irié(r)s. Bel et cortoisement lor
            respondié: «Signor,» che dist li enfes, «car vos targiés:
            «Dameldieus vos pardoinst tous vo[s] piciés! «Alés a vos
            osteus, si me laisiés,  «Ja ne me tieng [jou] mie a
            gui[n]lechier: «Caitis sui d' autre tere, nel quier noier;
            «Qui qui me tiegne a vi(e)l, je me tieng chier.» Alquant s' en
            retornerent qu' en ont pitié. XXVI Signor, ja savés vous,
            s' est verités,  Il n' en a sous siel home de mere né(s), 
            Tant soit jovenes et fors et adurés,  S' estoit en autre terre
            escaitivés
          
             Qu' il fust povre de dras et desnués,  Que ne soit
            laidengiés et molt gabés,  Et qu' il ne soit tenus en grant
            vieuté(s); Ausi fu en Poitiers Aiol[s] li ber(s),  Que
            trestout le porsievent par la chité: «Vasal, chevalier, sire, a
            nous parlés: «Furent ces arme[s] faite[s] en vo resné? «Fu
            Audengier[s] vos peres qui tant fu ber «Et Rai[m]berghe vo mere
            o le vis cler? «Iteus armes soloit toudis porter. «Car
            remanés o nous en cest esté; «A ceste Pentecouste nos ju[s]
            ferés: «Vo chevaus ert torchiés et abevrés,  «Si nous en
            juerons par la chité.» Quant Aiol[s] l' entendi, molt fu irés:
            Il s' oi blastengier, si fort gaber; Et ire et mautalent, bien
            le savés,  A de hardement home tost enbrassé. Il li vint
            en talent et en pensé Que il traisist del feure sen branc
            let[r]é,  Et qu' il lor courust sus tout abrivé[s],  Quant
            del consel son pere li est menbré,  Et del castiement del gaut
            ramé. Por tant si a son sens ramesuré: Belement lor
            respont par humleté: «Signor, Dieus le vos mire, laisiés m'
            ester; «Vous faites vilonie que me gabés; «Et tort et
            grant pichié et mavaistés: «Ainc ne vos mesfis riens en mon aé.
            «Se je suis povres hom, Dex a assés,  «Li rois de sainte gloire
            de majesté «Qui le ciel et le tere a a garder,  «Et del
            sien me pora grant part doner: «Quant Dameldieus vaura, j' arai
            assés.» Li auquant s' en tornerent qu' en ont pité; Por
            chou que belement l' oent parler. Es vous .i. lecheour tout
            abevré, 
          
             Qui en .i. celier ert tous enivrés,  Et s' estoit de ses
            dras tous desnués. Par le frain le saisi, si l' a tiré, 
            Que .iiii. piés ariere le fist passer. «Vasal,» dist li
            lechieres, «a moi parlés! «Anuit herbergerés a mon ostel:
            «Une de nos mescines al lit arés,  «Trestoute le plus bele que
            quesirés,  «U toute la plus laide, se miex l' amés. «Li
            vostre haubers sera au pain portés,  «De vostre elme arons vin
            a grant plenté,  «De vos cauchiers arons poison assés.»
            Isnelement en est avant passés,  Se li ala le frain del cief
            oster,  Atout vers le taverne en est tornés. Quant
            Ma[r]chegai se sent si delivrés Del frain que de la bouche li
            ont osté(s),  Onques si fais chevaus ne fu trovés: J' oi
            le mestre dire qu' il fu faés. Après le glouton va tous
            abrivés,  Il cluinge de l' orelge, si l' a hapé,  Amont el
            ateriel si l' a combré Que .iiii. piés de tere l' a souslevé,
             S(e)' a escouse la teste, sel laist aler: Li glous chei a
            tere, si est pasmés Que par mi les narines saut li sans
            cler[s]. Aiols le retorna tout de son gré,  As piés de son
            ceval l' a defoulé Que .iii. costes li a el cors froé. De
            son ceval s' abaise li baceler[s],  Se li ot tout del puin le
            frain osté,  Et chief de son ceval l' a refremé: «Vasal,»
            che dist Aiols, «car vos levés: «Se vous volés del mien, si en
            arés. «Certes je ne vieng pas por marier.» 
          
             Adonc s' en gabent tout par la chité,  Borgois et
            damoisel et bacheler. Et dist li uns a l' autre: «Por Dieu!
            veés: «Onques [mès] tés chevaus ne fu trovés: «Che peut
            bien estre voir qu' il est faés.» XXVII Des or chevauce
            Aiols grains et plain[s] d' ire,  Car tout le vont gabant aval
            la vile,  Borgois et damoiseles et [les] mescines: «Vasal,
            parlés a nous, chevalier sire: «Furent ces armes faites a
            vostre guise? «Ains en [tous] nos aés teus ne veismes.»
            Aiols lor repondi grant cortoisie: «Signor, laisieme ester, Dex
            le vos mire: «Frans hom(e) qui ra[m]prone autre par estouthie
            «Il doit sa tere perdre et sa franchise; «Laron doivent gaber,
            gent s' il le triche,  «Cil qui sont engenré par iresie.»
            Li auquant s' en tornerent, si s' umelient,  Et vienent au
            glouton, se li escrient Qu' il s' en fache porter a ses
            mescines. Li glous s' en va plaingnant, du ceur sopire, 
            Et demande le prestre, ne pot plus dire. Et garçon et ribaut
            tout li escrient: «Tu as hapé le frain, si n' en as mie.»
            Atant es .i. borgois manant et riche: Cil ot a non Gautiers de
            saint Denise; Senescaus fu .v. ans le duc Elie Et por son
            droit signor Aiol avisse: Il le resamble miex qu' home qui
            vive. Il vaura ja parler de grant franchise. XXVIII
            «Signor,» dist li borgois, «laissiés ester: «Cascuns se
            deveroit bien porpenser «Que il n' a .i. tout seul en cest(e)
            resné, 
          
             «Tant soit et fors et jovenes [et] bacheler[s],  «S' ert
            ore en autre tere escaitivés,  «Qu' il fust povre de dras et
            desnués,  «S' il s' ooit laidengier et si blamer,  «Ne
            fust ja plus honteux et abosmés «Courechous et dolans et airés;
            «Vos veés qu' il est enfes et bachelers,  «N' a pas apris les
            armes bien a porter,  «Et si n' a home mort n' autrui navré,
             «Ne nule rien tolu n' autrui enblé,  «Et vous le
            laidengiés et ranpronés! «Ançois le deusiés o vous mener, 
            «Et por Dieu herbergier et osteler.» Li preudom(e) l' apela par
            amistés: «Damoiseus de boin aire, cha entendés,  «Se vous
            volés ostel, nel me celés: «Se vous herbergerai par carité
            «Por amor mon signor que resamblés,  «Le gentil duc Elie qui
            tant fu ber. «Il fu cachiés de France par poesté «Par le
            conseil Makaire le deffaé: «Vous le resamblés plus que home né;
            «Por le soie amisté(s) avrés ostel. «Se vos chevaus ne fust si
            descarné[s],  «Miex samblast Marchegai que riens soz Dé.
            «Por l' amor del destrier que j' ai nomé,  «Avra cis de l'
            aveine a grant plenté.» Et Aiols respondi comme senés:
            «Sire, Diex le vos mire qui nous fist né[s]!» Li preudom l'
            enmena a son ostel: Si a la nuit Aiol bien ostelé(s),  E
            si fist Marchegai bien establer; Trestous les .iii. piés li
            fist ferer. XXIX Aiols li fiex Elie fu herbergiés;
          
             L' ostes qui l' herberga ot non Gautiers,  Senescaus fu
            Elie .v. ans entiers Et fu de mainte cose bien aaisiés.
            Aiol en amena en sen sollier; Par amor l' a assis lés sa
            mollier A une ceminee de marbre chier,  Joste .i. fu de
            carbon grant et plenier. Li ostes l' en apele par amistié:
            «Dont estes? de quel tere, biaus amis chiers? - Sire, jou de
            Gasconge,» cil respondié;  «Mes pere fu grans hon, bien le
            sachiés,  «Ja fu riche[s] d' avoir et enforciés; «Mais il
            est par grant guere tous essiliés «Et si est par malage
            afebloiés. «Jel laisai de l' avoir si entrepiés «Qu' il n'
            en avoit vaillant .iiii. deniers,  «Ne mais que .iiii. sous qu'
            il m' a cargiés. «Or m' a bailliet ces armes et ces[t]
            destrier: «Si m' envoia en Franche por gaingier,  «Al fort
            roi Loeys pour acointier. - Amis, Dieus te consaut par sa
            pitié; «Ançois avrés grant paine que i v(i)engiés.» Puis
            demanderent l' aigue, si vont mangier; Issi comme en quaresme
            sont aaisié: Assés orent poison, pain et vin vié. XXX
            Quant il orent mengié a grant plenté,  Li ostes le rapele par
            amisté: «Damoiseus de boin aire, a moi parlés. «Aler devés
            en Franche, ce me contés,  «Al fort roi Loeys por conquester:
            «Vos armes sont molt laides que vos portés Et vos escus est
            viés et enfumés; «Vos chevaus est [molt] maigres et descarnés;
            François sont orgellous desmesuré(s) «Et si sont coustum[i]er
            de lait parler: Laidengier vos vauront et ranproner.
          
             - Sire,» che dist Aiols qui molt fu ber,  «[A] soufrir m'
            estevra et endurer,  «Et toutes les parolles a escouter, 
            «Les boines et les males laisier aler,  «Tant com Jesu plaira
            de majesté,  «Et jou ere d' avoir plus amontés. - Amis,»
            che dist li ostes, «molt bel parlés; «Se vos poés chou faire,
            vos vainterés. «Les chemins verés gastes et encombrés: «Il
            i a des larons a grant plenté: «Se vo ceval vos tolent, que
            deverés,  «Et trestoutes vos armes que vos portés? «Jamais
            en douche Franche nen enterés. - Sire,» che dist Aiol[s],
            «laisiés ester: «Teus les vaura avoir et conquester,  «Nes
            avra mie tot a (sa) volenté,  «Et chier le compera ains le
            porter! - Amis,» che dist li ostes, «or m' entendés. «Il i
            a un lion d' antiquité,  «De la prison le roi est escapés.
            «Tramis li fu de Rome par [grant] chierté: «Il a mengiet son
            maistre et devouré. «Or est si en parfont el bos entré; «A
            paine [i] ose hons tout seus aler. «Il en a .c. ochis et
            afolés: «Le chemin a senestre, frere, tenés,  «Et l' autre
            voie a destre celui lairés; «Car se il vous encontre n' i
            garirés,  «Ne vous ne vo[s] ceval[s] n' i durerés,  «Que
            ne soiés mengiés et devourés. - Sire,» che dist Aiol[s],»
            laisiés ester,  «Que ja par lion n' ere [jou] encombrés, 
            «Se Dieus garist l' espee que j' ai au lés. «Toute ma droite
            voie vaurai aler: «Cil cui Dex veut gardcr bien est gardés.
            «Volentiers dormiroie s' estoit vos grés.» Quant li borgois l'
            entent, si est levés, 
          
             Se li fait son lit faire par amisté,  Et Aiols se coucha
            qui est lassés. Li borgois lés sa feme va reposser; En sa
            cambre perine en est entrés. Quant il se fu couchiés, si a
            parlé: «Douche seur, bele amie, cha entendés: «Ai! Dieus!
            cis enfes est escaitivés; «Voiés com il est biaus et gens et
            clers; «Se il fust bien vestus et acesmés,  «N' eust plus
            bel enfant en .x. chités. «Mais il [par] est si povres et
            desnués. «En plus de .xiii. lieus li cars li pert «Que il
            a ausi blanche com flors en pré. «Diemenche arons Pasque, bien
            le savés. «Que toutes gens soi doivent bel atorner, 
            «Blanches braies vestir et endosser: «Se nous poiemes ore por
            Dieu penser «Que il eust uns dras a son lever,  «De cote
            et de mantel fust afublés,  «Che seroit grant aumoine(s) et
            carités. «Encor(e) nous poroit estre gueredonné.» Adonc a
            la borgoisse son ceur iré,  Se li a respondu par cruauté.
            «Sire, che dist la dame, «laisiés ester. «Diables! dont vient
            ore ités bontés «Se tu as ton avoir grant amassé,  «Par ta
            marcheandise l' as conquesté,  «Et jou con sage feme l' ai bien
            gardé. «Ja est chou .i. ribaus escaitivés «Qui n' ot
            onques encore en son aé «Qui vausist un mantel de neuf foré:
            «Je cuic ches garnimens a il enblé «Qu' il a ensanble o lui chi
            aporté,  «Et che maigre cheval a il trassé.» Adonc a li
            borgois son ceur iré, 
          
             Mais ne vaut a sa feme point estriver; N' ot cure de
            tenchier ne de coser: De si a l' endemain le laisse ester,
             C' Aiols fu revestus et conreés,  Et de ses povres dras
            ratapinés. Rout sont et despané, mal atiré. Li ostes les
            regarde, s' en ot pité: S' il eust a se feme consel trové
            De neuf l' eust vestu et conraé(e). Neporquant ses consaus a
            trespassé: A son escrin en vient por desfremer. Chemise et
            braie blance en a geté D' un cainsil delié et aflouré;
            Aiol le fil Elie le va doner. De Dieu de sainte gloire l' a
            merchié; Prochainement li ert gueredoné Con vos porés oir
            et escouter Ançois que la canchon doie finer. Puis ala au
            mostier por Dieu orrer,  Car le serviche Dieu n' ot oblié,
             Car ses peres li ot bien commandé; Puis retorna ariere a
            son ostel,  Et li preudom fu sages et porpensés: Ançois
            qu' il s' en alast l' a fait disner. Donc prist Aiol[s] ses
            armes, [si] s' est armés,  Et vint a Marchegai, si est montés,
             Il prist congiet a l' oste, s' en est tornés; Et li
            borgois fu sages et apensés: Sor .i. boin palefroi en est
            montés,  Son escu et sa lanche li a porté,  Des gas et de
            la vile l' a fors jeté: .III. lieues le convoie tout de son
            gré. Dont l' apela li ostes par sa bonté: «Damoiseus de
            bon aire, vos en irés; «A Dameldé de gloire soit commandés
          
             «Tes cors et ta proeche et ta bontés! «Vos en irés molt
            seus et esgarés,  «Et molt povre de dras et desnués.
            «Certes j' en ai mon ceur molt adolé: «Tenés chest anel d' or
            par carité,  «Se besoinge vos croist ne povertés «Sel poés
            metre en gage a vostre ostel. - Sire,» che dist Aiol[s], «bien
            vous provés,  «Quant por vo droit signor si m' onorés:
            «Beneoit[e] soit l' ame de Dameldé «Qui vous aprist a faire tel
            largeté. «Or vous plevi ge bien ma loiauté «Que se Jhesu
            franc home me laist trover «Qui voille mon serviche rechoivre
            en gré,  «Chest honor vos ferai gueredoner.» Molt
            douchement le baisse al desevrer; A Dieu de sainte gloire l' a
            commandé. Donc s' en torna Aiol[s], l' oste remest: «E
            Dieus!» che dist li enfes, «par ta bonté,  «Al premerain rechet
            u sui entrés «Com il m' est hui ce jor bien encontré(s)!
            «Ahi! Elies pere, c' or nel savés,  «Et Avisse ma mere al gaut
            ramé(s)! «Je ne fuisse si liés par verités,  «Qui tout l'
            or me donast d' une chité!» En son maistre chemin en est
            entré[s],  Jusques a none base a il esté. Ainc n' encontra
            nul home de mere né,  N' ermite ne convers u puist parler.
            Par des(o)us .i. haut tertre en est montés Et puis si a un val
            adevalé. Il garde devant lui par mi un pré,  D' autre part
            une haie en .i. bois cler,  S' a veu le lion adevaler Que
            li avoit li ostes au soir nomé. Chel jor avoit ochis un grant
            sengler; Si en avoit mengiet a grant plenté:
          
             Boivre venoit a l' aigue, car bien le set. Quant il coisi
            Aiol, si s' est tornés Vers lui geule baee comme maufés
            Qu' il le voloit mangier et estranler: Jamais plus fiere beste
            vos ne verés. Aiols le voit venir, si l' a douté; De son
            cheval dessent comme senés,  A le branche d' un caine l' a
            aresné,  Qar il se redoutoit de l' afoler,  Et a traite l'
            espee de son costé: Encontre le lion en est alés. A grant
            geule baee comme maufés Se vient contre l' enfant comme dervés
            Qu' il le voloit mengier et devourer. As .ii. poes devant le va
            combrer Amont par son escu viés enfumé Que les ongles li
            fait par mi passer Et enprès lui le sache, si l' a tiré, 
            Por un poi qu' il nel fist jus craventer. Mais Aiol[s] le feri
            del branc letré: Si achemeement l' a encontré Que le pié
            et le poe li a copé. Li lion[s] gete .i. brait, qu' il fu
            grevés; Mais Aiols le rehaste comme senés Que par devant
            les ars l' a tout copé,  Que mort l' a abatu et craventé.
            Ains mais n' en fist tant hom(e) de mere nés: S' en avoit .C.
            mangiés et estranlés. XXXI Aiols a fait bataille pesant et
            dure: Molt l' en est avenu bele aventure Le poe del lion a
            retenue,  Si l' a a son archon devant pendue. Ja ne le
            laira mais si ert veue Et par aucune gent rcconneue;
          
             Encor(e) li fera ele molt grant aiue. Puis monte en
            Marchegai tout a droiture Et si a trespassé le selve oscure,
             Et Marchegai li anble a desmesure Et el Castel Esraut
            vient a droiture Et trespasse del bourc le maistre rue.
            Molt i trova grans fous de gent menue Qui trestout le gaboient
            par aventure. Quant il ont le grant poe reconneue De la
            beste savage qui tant est dure,  Qui tornoit le pais a
            desmesure,  Sel laissent a gaber por l' aventure.  XXXII
            Des or chevauce Aiol[sl li gentiex hom. Par mi Chastel Esraut
            vint a bandon: Molt i trova de fols et de bricon[s] Qui
            trestout le gaboient par contenchon. Quant il virent le poe del
            grant lion Qui del pais faisoit destruision,  Car en cel
            bos n' osoit entrer nus hom,  Por tant ne gabent mie le franc
            baron. Belement l' en apelent en lor raison: «Dont venés?
            de quel tere, biaus jovenes hom? «U presistes le poe de cel
            lion? - Signor, je le trovai des(o)us cel mont. «La me
            voloit mengier par contenchon,  «Quant Dameldé[s] m' en fist
            garantison. «A l' espee que porc a mon geron «Li copai jou
            le pié, par saint Simon: «La le lasa ge mort ens el sablon.»
            Quant cil l' ont entendu, grant joie en ont: Cel jor ot de
            maint home beneiçon. Evous .i. chevalier(s) c' ot nom Raoul,
             Vavassor de la tere, [molt] gentiex hom; Le pié li
            demanda del grant lion, 
          
             Et cil le herberga en sa maison: La nuit li done assés
            vin et poison. Aiol[s] fu la assis lés le carbon: Quant il
            orent mangiet a grant fuison,  Et Marchegai avoit sa livrison
            Si com fain et avaine a grant fuison,  Li ostes l' en apele,
            mist le a raison: «Dont venés? de quel tere, biaus jovenes hom?
            «Dont venés? de quel part? u irés vous? - Biaus sire, en douche
            Franche,» che dist Aiols,  «Al fort roi Loeys le fil Charlon;
            «S' il me done del sien si remanron.» Et respondi li ostes qui
            fu preudom: «Amis, Diex te consaut par son vrai non, 
            «Qu[e] il a en le cort (Loeys) un mal glouton: «Makaire de
            Losane l' apele on. «Il n' a en nule tere nul plus felon;
            «Il est dus de Losene, chou est grans douls; «Molt set bien
            losengier (le) roi de Loon,  «Il cache les preudomes a
            deshonor. XXXIII «Amis,» che dist li ostes, «or m'
            entendés: «Aler devés en France, dit le m' avés,  «Al fort
            roi Loeys por conquester. «Se vous me volés croire, aillor
            irés: «Al chastel de le Haie droit vos tenés,  «Cha devant
            en Pontieu vos tornerés: «La troverés Rainier et Aimer, 
            «Et Gilemer l' Escot qui molt sont ber,  «Le signor de Boorghes
            o le vis cler «Qui guerroie le roi par grant fierté «Por
            chou qu' il a lor oncle desireté «Elie le franc duc qui tant fu
            ber.» Quant Aiols l' entendi, li bacheler[s],  Qui bien l'
            avoit oi et escouté, 
          
             Contreval vers le tere est aclinés Quant il de ses parens
            oi conter; Il dist entre ses dens, que nus nel set,  Ja n'
            i querra cousin ne parenté Dessi c' a Loeys avra parlé.
            Che vaura il savoir et demander Et de sa bouche oir la verité,
             Por coi il a son pere desireté. La nuit i sejorna jusc'
            al jor cler. Aiols reprist ses armes, si s' est armés,  Et
            vint à Marchegai, si est montés. Il prent congiet a l' oste, s'
            en est tornés,  En son maistre chemin en est entrés. Toute
            jor a Aiol[s] esperoné,  Et garde devant lui en mi .i. pré
            Desous l' ombre d' un arbre en haut ramé: Si a veu .ii. moignes
            grant deul mener,  Et estoient de dras tout desnué. Aiols
            s' i aresta por demander: «Signor, por amor Dieu, et vos qu'
            avés?» Et cil li respondirent: «Par tant l' orés: «Car vés
            la .iii. larons en mi ces prés «Qui or en droit nous ont tous
            desreubés: «Ne froc ne estamine n' i a remés «Ne peliche
            ne bote, bien le veés. «Sire, ceste autre voie por Dé(x) tenés:
            «Se il vos i encontrent, n' i garirés,  «Ne vos ne vo[s]
            cheval[s] ne durerés: «Or en droit vos aront tout desreubés.»
            Et respondi Aiols: «Mais n' en parlés: «Ja Dameldé ne plache de
            majestés «Que li miens cemins soit par eus mués. «Ains vos
            rend(e)rai vos dras, se vos volés. - Sire,» che dist li
            maistres, «ne nos gabés. Adonc quidierent il par verités
          
             Qu' Aiols fust lor compains, s' eust trufé(s). Aiol[s]
            point le ceval par les costés: Par devant les larons s' est
            arestés; Fierement lor escrie: «Signor, estés: «Por qu'
            avés vos ces moines si desreubés? «Lor froc et lor peliches car
            lor rendés,  «[Et] estamine et botes que vous avés.» Et
            respondi li maistres: «Avant venés: «Cel hauberc et cel elme
            tost me rendés «Et l' escu et l' espee que vous portés:
            «Un de mes compaingons en voil armer. - Sire,» che dist Aiols,
            «or les prendés,  «Car vers vous su je tous abandonés. «Se
            je nes puis desfendre, vos les arés: «De Dé(x) le desfendrai
            par sa bonté(s).» Il broche Marchegai par les costés Et
            vait ferir le maistre qu' il ot parler: Par mi le cors li fist
            le fer passer,  Que mort l' a abatu et craventé. Puis a
            traite l' espee de son costé: Si referi un autre c' a encontré
            Que la teste li fist del bu sevrer; Li tiers li escapa el gaut
            ramé,  Il s' en torna fuiant, molt l' a douté. Aiols nel
            vaut cachier car il ne set Nient de la contree ne del resné:
            Son chemin ne voloit laisier li ber. XXXIV Aiol[s] ne vaut
            se voie pas eslongier; Il ne set le contree ne le resnié(r).
            L' avoir reprist as moines sans atargier; Si lor raporta tout
            molt volentiers,  Si se sont revestu et recauchié,  Puis
            afublcnt les capes, molt en sont lié. «Sire,» che dist li
            maistres, «por Dé(x) del ciel,  «Car venés avoec nous por
            herbergier.» Et respondi Aiols: «Molt volentiers, 
          
             «Se ch[ou] est el cemin droit vers Orliens,  «Car celui
            ne vauroie mie eslongier. - Oil, par ma foi, sire, bien vos en
            chiet: «Droit par devant no porte va li sentiers.» Venu i
            sont al vespre a l' anuitier Et font mander un fevre sans
            atargier. Marchegai font ferer et bien sainier,  Bien a
            son estavoir tout sans dangier. Al matin est Aiol[s] cumeneiés
            Ensamble avoec les moines par amistiés. Toute jor sejorna por
            le jor chier,  Que il ne vaut esrer ne chevauchier. Al
            lundi s' en parti sor son destrier; Des moines se depart, si
            prent congié. XXXV Des or s' en va Aiol[s] lance levee
            Et trespasse les tertres et les valees. Huimais porés oir quel
            destinee Jhesu a a l' enfant le jor donee. Makaire de
            Lossane avoit .i. frere: Rustans avoit a nom en sa contree:
            Si va por armes querre a l' enperere; Doi vaillant chevalier
            avoec lui erent; Quant il virent Aiol, molt le gaberent:
            «Or en venrés en France, grans est et lee; «De vous ferons no
            sot en no contree: «Si en ara grant joie nostre enperere, 
            «Makaire de Lossane li mien[s] chier[s] frere. «Amis, engenrés
            fumes tout d' un [seul] pere «Et si fumes porté tout d' une
            mere. - Hé Diex!» che dist Aiol[s], «quel destinee, 
            «Makaire de Lossane quant est vo frere! «Maleoite soit toute l'
            ame vo pere,  «Car tout desireta ma france mere: «Des or
            vous defi jou de Dieu mon pere.» Il broche le cheval sans
            demoree Et a l' anste brandie viele enfumee
          
             Et va ferir Rustant a l' encontree Que trés par mi le
            cors li a passee,  Que mort l' a abatu en mi le pree. Puis
            retendi la main, si trait l' espee: Del feure l' a sachie [et]
            bele et clere,  As .ii. escuiers a fait la mellee: Andeus
            les geta mors en mi la pree. «E Diex! che dist Aiol[s], «quel
            destinee! «Dame sainte Marie, vierge honoree,  «Or a je
            bien trové joste membree! «Hai! c' or nel savés, Elies pere!
            «Un pan de vo[stre] guerre a jou finee. «Je ne sai se Makaire a
            plus de freres: «Par cestui n' ert jamais terre gastee.»
            Il entra en sa voie grant et feree Et laissa lor chevaus en mi
            la pree. XXXVI Des or(e) s' en va Aiol[s] tout son chemin.
             Quant del frere Makaire se fu partis,  Toute jor a esré
            trés c' a midi. A l' issue del bos, près del chemin,  En
            l' onbre d' un lorrier grant et foilli,  Sor l' erbe se gisoit
            uns pelerin[s] Qui vient de Jhersalem de Dieu servir.
            Bordon ot et escarpe, paume et espi,  Et boin mulet anblant a
            son plaisir,  Et vaillant escuier a li servir. A loi de
            gentil home se fu vestis Et ot blanche le barbe, le poil flori:
            Bien sembloit gentil home, duc u marchi[s] Qui chastel u chité
            ait a tenir. Contre Aiol se drecha quant il le vit;
            Premerains le salue li pelerins: «Damede[x] vos saut, sire, qui
            ne menti! - Et Dieus benie vos!» Aiol[s] a dit;
          
             «Dont venés? de quel part, biaus dous amis? - Sire, de
            Jhersalem, de Dieu servir. «Je fu la al sepulcre u surexi,
             «Et el mont de Calvaire u mort soufri «Et au saint flun
            Jordan la Dieu merchi; «La me baingai awan tierc jor d' avril;
            «En l' ort saint Abraham pris cest espi. - Par u en
            repairastes, franc pelerin? - Sire, trés par mi Franche tout
            droit chemin. - Dites de vos noveles, biaus dous ami[s];
            «Avés de nule guere parler oi? - Oil,» dist li paumiers, «se
            Dieus m' ai(u)t: «En la chité d' Orliens vi Loey «L'
            enpereor de Franche grain et mari: «Beruier l' ont de guerre si
            entrepris «Qu' il nel laissent des portes d' Orliens issir.
            - Retient il saudoiers? Qu' avés oi. - Oil,» dist li paumiers,
            «s' il en venist. - Sire», che dist Aiol[s], «retenroit mi?»
            Li paumier[s] le regarde en mi le vis: Molt le vit nu et povre,
            descolori; Si drap sont despané, s' est mal vesti,  Et sa
            grant lanche torte, ses escu[s] bis,  Les estriers renoés et
            mal assis,  Et li ceval[s] fu maigres sor coi il sist. Sor
            son bordon s' apoie, si s' en sourist: «Sire, ne sai que dire,
            se Dieu[s] m' ait; «Tant vi entor le roi et vair et gris, 
            «Et riches garnimens, cevaus de pris: «Je ne quic que li roi[s]
            conte en tenist.» Quant l' entendi Aiol[s], s' en est marris;
            Mais il fu preus et sages et bien apris: Del ceur qu' il ot el
            ventre fist .I. soupir Et plora tenrement des iex del vis:
            «Sire,» che dist li enfes, «mal avés dit.
          
             «Ja n' est mi[e] li ceurs n' el vair n' el gris,  N' es
            riches garnimens, n' es dras de pris,  «Mais (il) est el ventre
            a l' home u Dex l' asist «Qui bien me peut aidier par son
            plaisir.» Quant li paumier[s] l' entent, pitié l' en prist,
             Por che que belement li respondi De chou qu' il [l' ]ot
            gabé se repenti. XXXVII Li paumiers fu frans hon de boine
            part: Il regarda Aiol, pitié end a. Il le vit nu et povre
            a mavais dras: De chou se repenti que gabé l' a,  Por chou
            que belement respondu a; De grant afaitement se porpensa;
            De bien et de franchise la se prova. Mist le main a l' escerpe
            que il porta,  S' en traist un[e] aumouniere qu' il i bouta
            Et prist .i. besant d' or que mis i a. Venus est a Aiol, se li
            dona,  Bien et cortoisement l' araisona: «Gentiex
            damoiseus sire, entendés cha: «Por amor de celui qui vous
            fourma,  «Del grant peril de mer qui m' en geta,  «Al port
            et al droit avene [si] m' amena,  «Tenés che bessant d' or,
            bien vos plaira,  «En tel lieu poes venir mestier ara.»
            Aiol prist le bessant, si l' acola: «Sire, Dieus le vos mire
            qui tout cria! «Jhesu Crist le vos range l' esperital! «Si
            fera il encore quant li plaira.» Puis en ot vair et gris et
            boin ceval,  Com vos porés oir, quil vous dira. XXXVIII
            Aiol[s] l' en apela, mist le a reison: «Sire franc pelerin, com
            avés non,  «[Que] se je (mais) vos trovoie (que) vos conison?
          
             - Reinier le fil Gerart m' apel[e] on; «Je sui dus en
            Gasconge, s' i ai maison. «.II. fiex ai chevaliers de grant
            renon. «Et vous, franc damoiseus, com avés non? - On m'
            apele, biaus sire, l' enfant Aiol; «Se repairiés en Franche,
            parlés a nous «Et nous vos serviron par grant amor.» A
            Dieu le commanda le glorious. XXXIX Aiol[s] li fiex Elie
            vaut prendre le congié Al vaillant chevalier qui tant fait a
            proisier. Ançois que il s' en parte l' a encore areinié:
            «Por amor Dé(x), biaus sire, et car me conselliés; «Vous i arés
            amoine, j' en ai [molt grant] mestier. «Qui geroient le roi qui
            [douche] Franche tient? «Savés i duc u prinche qui tienge
            chevalier? «Et li quens de Bohorges ne l' aime mie bien.
            «Si j' aloie, biaus sire, a la chit a Orliens,  «Retenroit moi
            li rois qui France a a baillier? «De gaingier, biaus sire,
            aroie grant mestier.» Li pelerins l' oi, si a crolé le cief:
            «Sire, ne sai que dire, se Dieus me puist aidier; «J' ai en
            Orliens esté .viii. jors trestou[s] entier[s]  «Illeuc vi ge le
            roi qui Franche a a baillier «Et eust ensamble lui plus de .m.
            chevaliers «Qui de vair et de gris sont tout aparelié  «Et
            ont moult boines armes et boin[s] corans destriers. «Dirai vos
            une cose que vous voil acointier: «Il n' a si gentil home dessi
            a Monpelier,  «S' il venoit ore entr' aus en la chité d'
            Orliens «Adoubé(s) de ses armes sor .i. corant destrier, 
            «Qu' il ne fust des auquans gabés et laidengiés: «Je sai que a
            saudee po[r]oit il faillir bien. «Por vous l' ai dit, biaus
            sire, si ne vos anoit rien: «Car vos armes sont laides et vo[s]
            destrier[s], 
          
             «Et vo garniment font poi a proisier,  «Et vos cauches
            sont routes jusques as piés. «J' ai encore un castel que j' ai
            molt chier: «Il a a non Biaufors et en la Marche siet, 
            «Et si ai .iiii. fieus; li doi sont chevalier,  «Se je la vos
            tenoie, par les sains desosiel,  «Je vous feroie anqui molt
            bien aparellier: «Mais trop en somes lonc, tot che n' a chi
            mestier. «Damedie[x] vos porvoie, li glorieus del ciel;
            «Li rois des autres rois si ait de vos pitié: «Onques mais ne
            vi je si povre chevalier.» Dont sospira Aiols li fiex Elie al
            viel,  Quant de sa povreté li a oi plaidier. XL
            Aiol[s] li fiex Elie a del ceur souspiré,  Et dist al pelerin:
            «Je vous commanc a Dé: «Bien m' avés aconté me ruiste poverté
            «Et jou en ai mon ceur molt forment airé.» Et dist li paumiers:
            «Sire, trop vos poés haster: «Je voil a vos por che un petitet
            parler.» Son escuier apele: «Biaus amis, cha venés:
            «Aportés cele male et si le desfremés.» Et cil (li) respondi:
            «Sire, si com vos commandés.» Le male l' i corut esraument
            aporter; A une clef d' argent le corut desfremer.  Unes
            cauches en trait, ja millors ne verrés,  De plus fine escarlate
            n' orés jamais parler,  Et uns chiers esperons a fin or
            noelé[s]: Li paumiers les avoit aportés d' outre mer, 
            Devant le temple dome les avait acatés; Un marc de blanc argent
            en avoit fait peser Pour l' ainé de ses fiex qu' il voloit
            adouber. Or poés dire et croire, molt est li paumiers ber
            Quant il les garnimens qu' il avoit acatés Pour son enfant
            demaine cui les voloit doner,  Quant il voit l' estrainge home,
            se li a presenté.
          
             Bel et cortoisement le prist a apeler: «Sire, tenés ches
            cauches por sainte carité «Et ces chiers esperons: ja millor[s]
            ne verés. «Par icele grant foi que je vous doi porter «Hom
            qui est bien cauchiés n' est mie denués.» Quant l' entendi
            Aiol[s], grant joie en a mené: «Sire, cil le vous mire qui en
            crois fu penés: «Diex me laist encor rendre gueredon et
            bontés.» E Dieus! si fera il, ja n' en ert trestornés. Il
            dessendi soz l' arbre, si s' en est atornés. E Dex! com or li
            sisent li esperon doré(s)! Il vint a Marchegai, s' est par l'
            estrier montés,  En son cemin en entre, sel commanda a Dé.
            Baron, a icel tant dont vous m' oés conter N' estoient mie gens
            el siecle tel plenté: Li castel ne les viles n' erent pas si
            puplé Com il sont orendroit, ja mar le mesquerés,  Mais
            les forès antives, li bos grant et ramé Qui puis sont
            detrenchié, essillié et gasté; Nus hom ne prendoit feme, s'
            avoit .xxx. ans passé Et la pucele encontre aussi de bel aé;
            Quant venoi[en]t al terme qu' aloient espouser,  Avoient il tel
            honte, ce sachiés par verté,  Quidoient tous li puples les
            deust esgarder. Dont estoit fois el siecle, creanche et
            loiautés:  Mais puis est avarisse et luxure montés, 
            Mavaistiés et ordure, et faillie [e]s[t] bontés; L' uns compere
            ne vieut a l' autre foi porter Ne li enfes al pere, tant est li
            maus montés! On fait mais .ii. enfans de .xii. ans asanbler:
            Prendés garde qués oirs il peuent engenrcr! Por chou est tous
            li siecles a noiant atornés Et si amenuisiés com chi oir porés.
            Aiol[s] li fiex Elie fu durement penés,  Car il ot toute jor
            chevaucié(s) et esré(s);
          
             Vit le soir aprochier et le vespre acliner: Dameldé
            reclama qu' il li doinst boin ostel. Il cevaucha avant, n' est
            mie aseurés. Devant lui el boscage a oi gent crier,  Et
            regarde sor destre, vit .i. balle levé Et unes hautes portes et
            .i. parfont fossé: Uns forestiers i maint qui bien est ostelés;
            Il ot a non Tieri, molt fu gentiex et ber: Il avoit le foriest
            entor lui a garder. Aiols vit le maison, molt s' est
            reconfortés: Il a tiré son rene, cele part est tornés;
            Dessi a le maison ne s' est pas arestés. Le forestier trova a
            un fu alumé: Gentement le salue com ja oir porés.
            «Damelde[x] vous saut, sire,» che dist Aiols li ber. Li
            forestier[s] saut sus quant celui vit armé: «Sire, cil vos
            garisse que ramentu avés! «Avés vos de gent garde, que si estes
            armé? «Par ces forès antives si faitement alés; «Piecha je
            ne vic home qui si fust acemés. - Je suis uns chevaliers, plus
            povre ne verés; «N' a pas encore .i. mois que je fui adobés:
            «Si n' ai point d' escuier, che sachiés par verté,  «Par
            besoing porc mes armes, si com chi [le] veés: «Je n' ai frabaut
            ne cofre u les puisse bouter,  «Neis tant d' autre[s] dras u
            les puise celer,  «Ne je(s) les voil laisier n' en chastel n'
            en chité,  «Car tost m' aront mestier, tex me peut encontrer.
            «Li rois de Franche a guerre, ce ai je oi conter: «Le matin m'
            en irai vers Orliens la chité «Veoir se la pooie saudees
            conquester. «Anuit mais, s' il vos plaist, vo[s] requir vostre
            ostel «Por amor Dameldé, se il vos vient a gré; «Et je sui
            povres hom: grant amoine ferés. - Sire,» che dist Teris,
            «volentiers et de grés.
          
             «Mes ostex ne fu onques a franc home veés: «Ausi n' ert
            il jamais en trestous mes aés.» Aiols est dessendus, cil le
            fist desarmer,  Et des(o)us une table ses garnimens porter,
             D' une part en la sale son ceval establer,  De fain et de
            l' avaine a grant plenté doner; Puis a fait son afaire et son
            mangier aster. Al mengier sont assis sans plus de demorer:
            Assés ont venison de car et de seingler. Quant il orent mangié
            et beu a plenté,  Teris regarde Aiol, si l' a araisoné:
            «Gentiex damoiseus sire, vers moi en entendés. «Aler volés en
            Franche saudees conquester,  «Car li rois a grant guerre, che
            nous a on conté. «Vos estes povrement garni et apresté, 
            «Que vos armes sont laides, vo[s] cheval[s] descarné[s];
            François sont orgellous et molt demesuré(s): «Si criem que ne
            vos voillent laidengier et gaber «Et vous nel poriés mie sofrir
            ne endurer; «Tost vos aroient mort, ochis u afolé. «Sevous
            voliés, sire, avoec nous demorer «Par mi ces bos iriemes a
            nostre volenté,  «Si prenderions des cers, des dains et des
            senglers «Et (je) vos aprenderoies richement a berser; «Ma
            fille vos donroie al gent cors honoré: «Sachiés qu' il n' a
            plus bele en tout nostre resné. - Sire, che dist Aiol[s],
            «onques mais n' oi tel:  «Ja me dou ge forment que vos ne me
            gabés. «Je n' ai en nule tere ne chastel ne chité,  «Ne
            maison, ne recet, ne dongon, ne ferté,  «Ne tant de tous
            avoirs, che saciés par verté,  «Dont on pressist .x. sous de
            denier monaé,  «Fors seul ces povres armes que vos ichi veés,
             «Et ce ceval estraint que m' avés ostelé: «Trop povre
            mariage avés or esgardé.
          
             «- Sire,» dist la pucele, «trop par vos desmentés. «Se
            vous n' avés avoir, Dex vos donra assés; «Mais se voliés, sire,
            avoec nous demorer,  «Toudis vos serviroie a vostre volenté.
            - Bele,» che dist Aiol[s], «.v.c. merchis de Dé: «Par le foi
            que doi Dé(x) vous me dites bonté,  «Mais ne plache a Jhesu qui
            en crois fu penés «Que [je] ja aie feme dont soie mariés
            «Tant qu' aie par mes armes autre honor conquesté: «Qu' a tout
            le mien linage seroit mais reprové.» Quant l' entent la pucele,
            près n' a le sens dervé; En la cambre s' en entre, prist soi a
            desmenter: «Tote lasse caitive, com m' est mal encontré
            «Del plus bel chevalier qui onques mais fu nés! «Com fuisse ore
            garie s' il me daingast amer! «Malleoite soit l' eure qu' il
            vint en cest ostel,  «Car ja n' i arai preu en trestout mon
            aé!» Et Tieri[s] se repose, si l' a laisié ester,  Bien
            voit que ne li vient a talent ne a gré: Un boin lit li fist
            faire u se va reposer,  Et Aiols se dormi dusqu' au demain jor
            cler. Quant li ber coisi l' aube, s' est par matin levés.
            Il est saillis en piés, si se saina de Dé,  Et prist ses
            garnimens, si s' en est atornés,  Et Tieri[s] li a fait son
            ceval amener. Aiol[s] li fiex Elie est par l' estrier montés:
            En son cemin en entre, l' oste commande a Dé. XLI Des or
            s' en va Aiol[s] tout son chemin plenier Et trespasse les teres
            et les desrube[s] fier[s] Dusqu' a plain miedi a le jor
            chevauchié; Et trova .iii. laron[s], que Dex doinst encombrier,
             Qui gardoient les voies, les cemins et sentiers. Ne peut
            nus hom passer, pelerin[s] ne pamier[s], 
          
             Marcheans ne borgois, ne soit a mort jugiés,  Se il a
            bele feme honis et vergogniés. «Signor,» che dist li maistres,
            «je voi .i. chevalier «Armé et fervesti sor .i. ronchi trotier.
            «Ainc mais n' en vi [j]e nul si bien aparellié; «Cel boin ceval
            donrai a mon oste Gautier,  «Si en mera sa cendre al borc et al
            marchié.» Et respondi li autres: «Molt par avés dit bien, 
            «Quar .i. l' en promesistes, bien a .i. mois entier. - Il l'
            ara, dist li leres, «ja trestorné nen iert.» Atant evos Aiol
            qui les salue bien De Dé(x) de sainte gloire qui la sus maint
            el ciel. «Par mon cief,» dist li leres, «chou ne vos a mestier:
            «Vos ne vostre salu ne pris jou .i. denier. «Avec vos m' en
            irai en cel grant bos foilli[é],  «Donrai vos tel offrande dont
            n' eussiés mestier: «Ja quant m' escaperés n' esterés
            chevalier[s].» Il saisi Marchegai par le resne a or mier
            Que s[i] le vaut mener el parfont gaut ramier Por lui tout
            despollier, onnir et vergongier. Et quant le vit Aiol[s], si s'
            en est corechiés: Ne pot a lui joster, trop s' estoit aprociés:
            Contreval a la tere laissa cair l' espiel,  Il trait nue l'
            espee qui al costé li siet; Si feri le laron amont par mi le
            cief,  Dessi en la cervelle l' a fendu et froisié,  Et a
            estort son cop, si l' a jus trebuchié. Li doi tornent en fuie,
            molt se sont esmaié Par le grant caup qu' il virent del riche
            branc d' achier: Ne l' atendissent plus pour tout l' or
            desosiel. Mais Aiol[s] les escauche, si ataint le moien: 
            Tel cop li a doné de l' espee d' achier Par des(o)us les
            espaule[s] li a caupé le cief. Li tiers li escapa qui ens el
            bos se fiert Qu' est espès et ramés, c' est dolor et pechiés.
          
             Aiols ne le vaut mie plus [en avant] cachier,  Ains
            retorna ariere, si a pris son espiel. Bien erent li laron de
            dras aparellié: Mal ait s' onques Aiol en vausist .i. baillier,
             Ains jure Dameldé le pere droiturier Que des dras a laron
            n' ert ja aparelliés Ne d' autres se nes peut par honor
            gaingier: Tost venroit en tel lieu qu' il seroit enterciés,
             Si en poroit bien estre onnis et vergongiés. Puis se
            fiert el boscage, dedens l' aire se fiert: Dusqu' al chastel de
            Blois ne s' est mie atargiés. La nuit si s' est Aiol[s] al
            vespre herbergiés Chiés un riche borgois qui ot a non Gautiers,
             Qui assés li dona a boire et a mengier,  Del feure et de
            l' avaine Marchegai son destrier. Et Aiols li offri .iiii. sous
            de deniers Que ses peres li ot al departir cargiés,  Mais
            li borgois nes vaut prendre ne manier: Por sainte carité li
            dona a mengier. La nuit se jut Aiol[s] dessi a l' esclairier
            Que il reprist ses armes et monta el destrier. Isnelement s' en
            torne, si a pris le congié; De Blois s' en est tornés, ne se
            vaut atargier,  Joste l' aigue de Loire commenche a cevaucier.
            Ains le jor ne fina desqu' il vint a Orliens: La trova il le
            roi qui Franche a a baillier; Si fu molt por ses armes gabés et
            laidengiés. XLII Des or chevauche Aiol[s] lés Loire sous:
            De Poitiers a Orliens vient en .v. jors. Che fu un markedi
            devant Pascor Qu' Aiol[s] entra es rues d' Orliens tous sous.
            Mais de che fist il bien que gentiex hons  Qu' il vint a Sainte
            Crois aourer le jor. Par de fors le mostier ot .i. peron;
            Un anel i ot d' or grant et reont Que fisent saieler li
            ancissor:
          
             Son destrier i aresne li frans Aiols,  Et l' escu et le
            lanche drecha desous. Puis entra el moustier de Sainte Crous,
             Devant l' autel se mist a genollons,  Dameldé reclama par
            ses sains nons: «Glorieus sire pere,» che dist Aious, 
            «Qui el cors de la Vierge fustes tan[s] jors «Et venistes en
            tere, che fu por nous; «De li fustes vos nés, bien le savons,
             «Par dedens Beleem sor .i. peron; «Issi com che fu voirs,
            bien le creons,  «Que rois estes et sire de tout le mont, 
            «Si faites a mon pere procain secour «Que je laisai malade(s)
            et besongous «Et molt povre de dras et soufraitous,  «Qui
            est avoec l' ermite el gaut parfont: «Sainte dame benoite, je
            en pri vous!» XLIII Or fu Aiol[s] li enfes [ens] el
            moustier Devant le maistre autel agenolié[s],  Dameldé
            reclama le vrai del ciel: «Dameldé,» dist il, «pere [le]
            droiturier,  «Qui la mer et le mont peus justichier «Et le
            ciel et le terre as a baillier,  «Tu me garis de mort et d'
            enconbrier,  «Et me done aventure par te pitié,  «Que je
            puisse mon pere encore aidier «Et resvider ma mere qu' en a
            mestier: «Dame sainte Marie, vous m' en aidiés!» Quant
            Aiols ot Jhesu trés bien proié,  Puis sacha de sa borse .iiii.
            deniers: Sor l' autel les a mis li chevaliers Par non de
            sainte offrande molt volontiers.  Or sont li .iiii. sol
            desparellié(s) Que Elies ses peres li ot bailliés. Encore
            ot il .iii. sous et .viii. deniers Et un bessant d' or mier
            bien enforcié
          
             Que por Dé(x) li dona li boins paumiers Qu' encontra el
            cemin devers Poitiers; Puis en ot il merite et boin loier:
            Il en ot vair et gris et boin destrier. Aiol[s] lieve sa main,
            si s' est sainiés: «Sainte Crois beneoite, vostre congié!
            «Jou irai querre ostel donc j' ai mestier: «Or vos pri que vers
            De(x) que m' en aidiés!» Par grant humilité ist del moustier,
             Et trova son ceval aparellié Qu' il avoit al peron bien
            atachié. N' avoit o lui sergant ne escuier,  Ains saisi
            son escu et son espiel; Puis a toutes les rues d' Orliens
            cherkié: Molt i trova serjans et cevaliers,  Et dame et
            puceles par ces soliers. Il ne parla a eles ne nes requiert,
             Ne ne demande ostel, qu' il n' en set nie[n]t: Il n'
            estoit de che querre pas coustumier[s]. Sa lance fu molt torte,
            ses escu[s] viés,  Ses elmes n' ert pas clers mes esrungiés,
             Li las en sont rompu et alasquié: D' une part le
            souscline, por poi ne ciet; Et Marchegai li trote, haut tient
            le cief. Forment le vont gabant cil chevalier,  Et dames
            et puceles des haus soliers,  Et cil riche borgois, cil
            macheclier. Li uns en a pris l' autre a araisnier: «Soions
            aseuré, joiant et lié: «Ne caut mais un(s) des nos a esmaier:
            «Tout avons de novel regaingié. «Vés en chi un venu des
            saudoiers «Aduré de bataille, hardi et fier,  «Et servira
            le roi qui Franche tient,  «S' aquitera sa tere et son resnié;
            
          
             «Cis vaura de sa guerre bien traire a cief: «Riche[s] hom
            l' a nori et ensengié,  «Si l' a por grans saudees chi
            envoié(s): «Il les conquerra bien a son espiel. «Bien pert
            as bele[s] armes et al destrier «As riches garnimens que il a
            chier[s] «Qu' il n' a en nule tere tel chevalier. «S' il
            or treve en bataille les Beruhier[s],  «Tout seront mort et
            pris et detrenchié. «Par le mien ensiant n' en ira piés
            «S' il estoient ensamble .xv. millier(s). XLIV - Par la
            moie foi, sire,» che dist uns autres,  «Vous parlés de folie,
            che est outrages. «Li chevalier[s] n' est pas de tel folage;
            «Mal pert a son ceval ne a ses armes «Que il ait en son ceur
            tel vaselage «Que il aquitast Franche par son barnage; «Et
            sa lanche est molt torte, il le tient basse,  «Li escu[s] de
            son col molt le travaille.» Ysabiaus la comtese qui molt fu
            sage S' aseoit as fenestres sor un brun paille Et vit l'
            enfant Aiol qui bas chevauche: Ch' estoit fiex sa seror, de son
            linage; Molt grant pitié l' en prist en son corage.
            Lusiane sa fille s' en est pris garde Qui molt estoit cortoise
            et preus et sage: Corant vint a sa mere, si l' en aresne.
            XLV Lusiane fut molt gentiex mescine,  Cortoise et avenant
            et afaitie,  Et fu nieche le roi de Sain[t] Denise. Sa
            mere en apela, prist li a dire: «En la moie foi, dame,» dist la
            mescine,  «Chis hon qui la chevauce n' est pas bien rice:
          
             «Des hui matin va il par ceste vile,  «Il a .iii. fois
            passé le bare antive: «Chevalier et borgois molt l'
            escarnisent,  «Che me [re]samble enfanche et vilenie. «Je
            quic qu' il quiert ostel, qu' il n' en a mie.» Et respont
            Ysabiaus: «C' or i va, fille: «Par le foi que tu dois sainte
            Marie,  «Se tu povre le vois, nel gabe mie,  «Car che
            seroit pichiés et vilenie; «Et se il vieut ostel, souef l' en
            guie «Por amor Jhesu Crist, le fil Marie,  «Et por l' arme
            del pere qui m' a norie. - Dame,» dist Lusiane, «n' i faura
            mie.» Par milieu de la presse s' est aquellie: Qui la
            veist le cors de la mescine Et la car blancoier, le bouce rire
            Jamais ne li membrast de couardise. Ele ot vestu un paile
            des(o)us l' ermine,  Li giron bleu et vert furent et inde,
             Chauches ot de brun paile, soulers a liste. Aiol prist
            par le rene, vers lui le guie: «Parlés .i. poi a mi, damoiseus
            sire: «Molt avés hui alé par ceste vile,  «.III. fois avés
            passé le bare antive: «Chevalier et borgois s' en escarnissent,
             «Che me resamble orgeul et grant folie. «Se vos ostel
            volés, nel celés mie: «Anuit mais vous ferons hesbergerie
            «Por l' amistiet de Dieu le fil Marie: «Por autre gueredon nel
            fa ge mie.» XLVI Lusiane fu molt de grant renon Et
            vit l' enfant Aiol qui biaus fu mout; Mais il ert nus et povres
            et besongous: Poverte si fait home molt angoisous.
          
             Ele l' en apela par grant amor: «Damoiseus de boin aire,
            dont estes vous?  «U alés? en quel tere? que querés vous?
            «Se vos volés ostel, dites le nous; «Anuit mais a grant joie
            vos retenrons «Por amor Dameldé le glorious. - Grant
            merchi, damoisele,» che dist Aious. «Por autre gueredon nel
            querons nous.» Puis l' a pris par le resne, mist se el retour.
            A mervelle l' esgardent François le jor Et dames e pucheles et
            [li] garchon. Onques ne tresfina jusc' a la court: La
            dessendi Aiol[s] al grant peron. El le prist par l' estrier par
            grant amor: «Amis, ostés vostre elme, donés le nous,  «Et
            monterés la sus en cele tor; «Del ceval qui remaint n' aiés
            paour,  «Car bien sera gardés se nous poons. «Ma dame est
            veve feme, n' a pas signor,  «Mais servir vos fera par grant
            amor «Dessi que Dex vous doinst serjant millour. - Grant
            merchi, damoisele», che dist Aious. XLVII Aiols en est
            montés ens el solier. La bele Lusiane al cors legier Un
            escuier commande le sien destrier: Si l' a trop bien froté et
            estrillié,  Torchié et abevré et aaisié; En l' estable le
            maine por herbergier; Le frain li abati qu' il ot el cief,
             Al kavestre de cerf l' a atachié; Del fain et de l'
            avaine a al mengier. Puis en vient droit esrant al chevalier:
            Un escamel d' ivoire mist a ses piés,  Andeus ses esperons a
            resachiés,  Puis les a bien forbis et essuiés,  Al renge
            de l' espee bien atachiés, 
          
             Ja les pora reprendre li chevalier[s] Quant il vaura
            monter sor son destrier.  Il n' avoit nul serjant pour lui
            aidier: «E Dieus,» che dist Aiols, «quel[s] escuier[s]!
            «De che serviche avoie [molt] grant mestier.» S' or seust
            Ysabieus qu' il fust ses niés,  Molt par fust ses serviches
            bien enforciés. XLVIII Ysabiaus fu molt gente, se fille
            plus; Ele ot Aiol l' enfant molt bien veu. Mais il est nus
            et povres, s' en est plus mus: Poverte si fait traire maint
            home en sus. «Amis,» dist Ysabiaus, «et dont es tu? «U
            vas? et en quel terre? qui te conduist? «Ne maines escuier,
            seul t' ai veu. - Dame,» che dist Aiol[s], «li cors Jesu;
            «Je n' ai autre garant certes que lui: «Qui mal me vaura faire,
            tous sui segurs. XLIX «Par le moie foi, dame, je sui
            gascon,  «De la marche freconde le roi Yon: «Mes peres
            gist malades en sa maison. «Gautier de Pont Elie l' apele on;
            «.Vll. ans a a le feste le Rovison «Que il ne pot cauchier ses
            esperon[s]: «Faillis li est avoirs et garison[s]; «Or m' a
            bailliet ses armes et ses adous,  «Si m' envoia en France tout
            besongous. «Tant avons quis l' ostel que nous l' avons:
            «De Dameldé de gloire qui fist le mont «Et en la sainte crois
            prist passion «En aiés vos merite et gueredon! - Por
            Dé(x),» dist Ysabiaus, «pensés en dont.» Luciane la bele mist a
            raison: «Par la foi que tu dois a saint Simon, 
          
             «Quir nous bars et angilles, [luz] et saumons,  «Et
            puiment et claré et venison. «Cis valès me samble estre de
            grant renon Et por son cors la feste en avanchon.» Adont
            vint la pucele par le maison  Rebracie d' un cai[n]se fait a
            boton: Qui li veist aler si a bandon Sambler li poroit
            feme de [grant] valor. L Qui veist la pucele al cors
            menbré,  De feme de boin aire li deust menbrer. Le maistre
            senescal a apelé; Se li fist le mengier bien conreer,  De
            car, de venison et de sai[n]gler; Vin orent et puiment a grant
            plenté. LI Chele nuit fu Aiols bien herbergiés: Car
            il orent assés aparelliés; Si orent boins sergans et despensier
            Et keu et senescal et boutellier. Signor, cui Damelde[x] savra
            aidier Li voirs de sainte gloire par sa pitié,  Ja nus hon
            nel pora puis enpirier. LII Ysabiaus prist sa fille par le
            main destre,  En sa cambre l' en maine, si l' en apele:
            «Fille, cis enfes samble de fiere geste; «Cil Damede[x] de
            gloire, li rois chelestre,  «Qui fist et mer et monde, oisel et
            beste,  «Li doinst icho trover que il va quere: «Por Dieu
            te prie, fille, que bien le serves,  «Ne li faille nus biens
            qui soit en tere. - Dame, com vous plaira, dist la pucele.
            LIII Lusiane la bele le sert a gré;
          
             Quant qu' ele pot le sert a volenté. La pucele vaillant
            al cors sené Del solier avala tous les degrés Et vint a
            Marchegai por esgarder,  S' aplanoie ses crins et ses costés;
            Et a un escuier o lui mené: Garder li fait les piés s' il sont
            feré,  Et on le trova bien encor(e) clavé. Lors s' en
            torna la bele al cors molé Et laise le ceval bien ostelé, 
            Del feure et de l' avaine li done assés. LIV La pucele s'
            en torne al cors gentil Et laisse le cheval trés bien servi.
            En une cambre en entre de marbre bis: La sist le lit Aiol par
            grant delit; Les kieutes sont de paile que desous mist Et
            li linceul de soie, n' i ot pas lin; Li covertoir de martre
            grant et furni Et l' oreillier[s] fu fais d' un osterin.
            Aiol en apela, se li a dit: «Damoiseus, venés ent huimais
            dormir.» Par le puin le mena dessi al lit. Garins tient le
            candeile et sert del vin: Bien en ont andoi but par grant
            loisir. Puis le fist descauchier, nu desvestir,  Et quant
            il se coucha, bien le covri: Douchement le tastone por
            endormir. Il s' en torne, et regarde, et fait soupir:
            Onques mais gentil home ne vit servir Car il avoit esté el bos
            nori[s]; Le deduit de puchele n' ot pas apris. Dameldé
            depria qui ne menti Que il fache a son pere boine merchi
            Que il laisa malade et entrepris
          
             Entre lui et sa mere el gaut foilli(s); Mais bele Lusiane
            bien le servi: Autressi se contient com s' il fust pris.
            LV Douchement le tastone la damoisele: Ele li mist la main
            a la maisele; Oiés con faitement ele l' apele: «Car vous
            tornés vers moi, jovente bele; «Se vous volés baisier, n' autre
            ju faire,  «J' ai trés bien en talent que je vos serve.
            «Si m' ait Dieus del ciel, je suis pucele,  «Si n' euc onques
            ami en nule tere. «Mais moi vient en penser, vostre voil estre,
             «S' il vos vient a plaisir que je vos serve. - Bele,» che
            dist Aiol[s], «li rois chelestre «Qui fist et vent et mer et
            ciel et tere «Vous merite les biens que vous me fetes!
            «Car vos couchiés huimais, bien en est terme,  «Laiens en
            vostre cambre o vos pucheles. «Enfressi a demain que l' aube
            pere «Sarés de mon corage, jou de vostre estre: «Bien
            ermes acointié demain al vespre.» Del respit n' eust cure la
            damoisele. LVI La puchele s' en torne toute dolante
            Et a laisiet Aiol dedens la cambre. Plus tart qu' ele onques
            pot en la soie entre,  En un lit se coucha, molt se tormente.
            Mais ele n' i dormist por toute Franche,  Tant i ot mis son
            ceur et s' esperanche. Longuement se regrete, apres [s]i pense:
             «Lasse!» dist la pucele, «com laide cance «Quant je le
            voil amer et lui n' en membre! «E Dieus! c' or me consele,
            vraie poissance! «Saint Denise en ferai molt bele offrande,
             «.XIIII. mars d' argent tout en balance.» LVII La
            puchele s' en torne al ceur iré, 
          
             En sa cambre s' en entre, l' uis a fremé; Mais el(e) n' i
            pot dormir ne reposser,  Toute nuit en parolle en son pensé:
            «Damoiseus, molt par estes gentiex et ber! «Onques ne vi [je]
            home de vostre aé «Qui feme ne vausist vers lui torner.
            «Bien poés estre moines, se vos volés; «Alés prendre les dras:
            porqu' atendés? «De vostre amor m' esteut a consirer:
            «Quant je n' en puis plus faire, lairai ester. «Je vous ai en
            mon ceur si enamé «Qu' a paines vos porai entroblier.» Et
            Aiols s' endormi jusc' au jor cler Qui cesti ne nule autre ne
            vaut amer: Li gentiex chevalier[s] pensoit a el; Ançois
            rendra son pere ses iretés Que amisté de feme voille user.
            Il set tout a fianche par verité Que il poroit son pere tost
            oublier: Car amistet de feme fait tout muer Le corage de
            l' home et trestorner. LVIII Toute nuit gist Aiol[s] jusc'
            al matin. Quant l' enfes coisi l' aube, si s' esbaudi, 
            Isnelement se cauche quant fu vesti[s],  Et vait a Sainte Crois
            le messe oir Et sieut porsession jusc' au midi; Quar Elies
            ses peres li avoit dit Qu' il se penast toudis de Dé(x) servir:
            Chil cui Dex vieut aidier n' ert ja honi[s]. A l' ostel s' en
            repaire quant tout fu dit; Li mangier[s] fu tout prest quant il
            revint. Aiols et se boine oste i sont asis: Li senescaus
            les sert molt bien del vin. Quant assés ont mangiet par grant
            delit, 
          
             Les deniers de sa bourse a Aiol[s] pris; U que il voit s'
            ostesse, se li a dit: «Dame,» che dist Aiol[s], «vo grant
            merchi «Del bien que m' avés fait puis que vi(e)ng chi;
            «Damede[x] le vos mire qui ne menti. «Or tenés .iiii. sous que
            jou ai chi: «Je quic .iiii. denier en sont failli «Que j'
            ofri Sainte Crois, soie merchi: «Se plus ai despendu, tous sui
            garni[s] «Que je meche mon gage et fache fin. «Encore ai
            un hauberc et un roncin «Et un elme d' achier, n' est pas
            bruni[s],  «Et chil quil me dona ne l' ot si vil «Que il
            n' en presist mie son pois d' or fin: «Il l' a en maint estor
            de mort gari; «Et s' ai .i. branc d' achier, n' en quier
            mentir,  «Ne quic qu' il ait millor en ces pais; «Et s' ai
            .i. besant d' or, veés le chi,  «Que por Dieu me dona un[s]
            pelerins; «Et s' ai un anel d' or grant et furni «Que me
            dona mes ostes al departir,  «Un[s] borgois de Poitiers que Dex
            ait!» Et respont Ysabiaus: «Molt es gentis! «Estoie tes
            deniers, biaus dous amis; «Se Dieu[s] m' ait de gloire qui ne
            menti,  «Je n' en prendroie nul devant avril: «Je ne sui
            pas borgoise de cheste chit; «Ainc ne vendi encore ne pain ne
            vin,  «Ançois sui gentieu feme, seur Loeys,  «L'
            enpere[or] de Franche de Saint Denis,  «Qui toute cheste tere a
            a tenir.» Quant l' entendi Aiols, liés en devint. Or set
            bien que ch' est s' ante près de son lin,  Car Elies ses peres
            li avoit dit; Et dist entre ses dens c' on ne l' oi:
            «Dameldé, sire pere(s), grés et merchis «Vos en puisse jou
            rendre a vo plaisir
          
             «Que de chest grant pichié m' avés gari,  «Que Lusiane m'
            ot près escarni: «Ersoir se vaut couchier ensamble mi: «Ma
            cousine est germaine, jel sai de fi; «Cui Dieus vaura aidier ja
            n' ert honi[s]! LIX - Amis,» dist Ysabiaus, «molt estes
            ber: «Estoiés vo[s] deniers, mais n' en parlés. «Encor(e)
            nen a il mie .ii. mois passés,  «S' ensi fuisiés venu por
            conquester,  «Ja ne vos esteust avant aler,  «Car Berruier
            nos ont tous desherté: «Il nous gastent et proient par lor
            fiertés. «Je ne sui pas borgoise de la chité,  «Ains sui
            seur Loeys qui cest rené  «Et toute ceste terre a a garder.
            «Li dus Miles d' Aiglent qui molt fu ber,  «Cil tenoit .x.
            chastieus et .iii. chités,  «Si me quist a mon pere par sa
            bonté: «Mes sires ne me pot mieus marier «Volentiers me
            dona et de boin gré: «N' euc d' oir que ceste fille que chi
            veés. «En traison l' ochisent .xiiii. per: «Li uns en fu
            Makaires li desfaés,  «De maintes traison[s] est il provés;
            «Puis a il les François si enbevrés «Et lois et jugemens (est)
            a lui tornés «Qu' il a tous les frans homes mal atiré;
            «Elie, mon serouge, qui molt fu ber «A il par traison
            desireté(s); «Or en tient les chastieus et les chités. «Ma
            seur en est kaitive, jel sai assés,  «S' en ai mon ceur dolant,
            grain et iré.» Quand l' entendi Aiol[s], s' en est clinés.
            Se or(e) vausist li enfes avant parler, 
          
             Ja fuissent acointié par amisté. LX «Amis, dist
            Ysabiaus, «molt sui marie «D' une seror que j' ai, que sai
            kaitive: «Ele est en autre terre et li sien[s] sires.
            «Makaire[s] de Losane les deserite: «Mais molt m' aime li rois
            de ceste vile,  «Car chou est li miens frere et li miens sire.
            «Cil Dameldex de gloire, li fieus Marie,  «Qui le ciel et le
            tere a en baillie,  «Li renge, se lui plest, ses honors quites,
             «Et confonge Makaire le mal traitre «Qu' a tort et a
            pichié les desherite!» Quant l' entendi Aiol[s] li frans
            nobile,  Contreval envers tere s' en humelie,  Et dist
            entre ses dens c' om ne l' ot mie: «Par le foi que je doi
            sainte Marie,  «Ja ne verés passer Pasque florie,  «Se j'
            encontre Makaire le mal traitre,  «Qu' a l' espee trenchant d'
            achier bornie «Cuic envers lui moustrer tele estouthie
            «Dont li gira sanglans li cors sans vie! LXI - Sire,» dist
            Ysabiaus o le cors gent,  «Damoiseus de boin aire, a vo talen:
            «Vaurés vos i parler prochainement,  «Al fort roi Loeys u
            Franche apent? - Dame» che dist Aiols, «n' en sai nient:
            «Ne m' os abandoner si faitement; «Bacheler[s] qui est enfes de
            mon jovent «Ne doit aler a cort si prestement,  «S' il nen
            a gentis armes et garniment: «Senpre le gaberoient toute li
            gent. «Mais pleust ore a Dieu omnipotent «Qu' or venist a
            la porte torniement:
          
             «Ja m' en istroie fors premierement,  «Mon ceur
            essaucheroie et tout mon sens,  «Se j' estoie couars u fel u
            lens. - Amis,» dist Ysabiaus, «ch' ert a tout tens,  «Quar
            Beruier nous vienent ichi sovent «Et Sarrasin nous mainent molt
            malement: «Panpelune nous tolent a ensient.» LXII Che
            fust après le Pasque el mois d' esté Que li quens de Boorges s'
            est porpensés. Il a trestous ses homes a lui mandés, 
            .VII.XX. chevalier furent tout adoubé. Beruier sont en Franche
            par nuit entré El val de Suberie de sous Valcler: La ont
            mis lor agait a rechelé; Tel .iiii. chevalier s' en sont torné
            Qui le cembel en portent a le chité U Aiols se pora ja esprover
            Et son grant vaseIage bien demoustrer. LXIII Des .iiii.
            robeors qui la iront Par le mien ensiant sai bien les nons:
            C' est Nivars et Aliaumes, Foucars, Sansons; Il orent cleres
            armes et [biax] poignons Et boins destriers corans, fors et
            Gascons. Il vienent a Orliens, passent le pont,  Et
            fierent en le bare tout a bandon,  Et crient lor enseinges a
            [molt] haut ton: «U estes, Loeys li fieus Charlon? «Issiés
            vos ent cha fors, si vos veron: «L' onor que conquist Charle[s]
            vos calengon. «A tort portés corone, nous le dison;
            «Jamais de ceste guerre fin ne prendron «Dessi que t' arons
            mort u en prison.» Quant l' entent l' enpere[re], pesa l' en
            mout:
          
             François corent as armes et as adous. Aiol[s] li fie Elie
            en ot le ton: Grant joie ot de la guerre, molt li fu boin
            Qu' il vaura essauchier s' il peut son non. LXIV Li
            cenbiaus fu rendus, li noise est grans: François corent as
            armes communalment,  Et Loeys de Franche a fait son ban:
            N' en istra chevaliers ne nus serjans Dessi a icel[e] eure qu'
            il le commant. Aiol[s] fu a l' ostel grains et dolans, 
            Que il n' avoit ami ne nul parent A qui il ossast dire son
            erement; Ains reclaime Jhesu escortrement: «Ahi! glorieus
            pere, sire poissans,  «Qui fesis Lasaron de mort garant
            «Et li vostre saint cors fu sussitans,  «Solel fesis et lune,
            vens tornians,  «Issi com chou est voir, jel sui creans, 
            «Car faites, s' il vos plaist, hui por moi tant «Que chevalier
            conquerre tout seus el camp «Que renge mort u pris u recreant,
             «Que Loeys le sache et tout li Franc:  «Ne m' iroient
            huimais François gabant. «Hé! las! comme il me vont
            escarnissant! «Dont s' aroie [je] bien dorenavant,  «Mieus
            esteroit mon pere de son enfant!» Quant Jhesu ot proié par
            avenant,  Il vint à Marchegai son auferant. Li ber i mist
            le sele, le frain avant; Puis a vestu l' auberc fort et tenant
            Et a lachiet son elme, n' est pas luisant,  Et chaint l' espee
            Elie al gentil flanc: El roiaume de Franche n' ot plus
            trenchant. Lusiane la bele li vient devant:
          
             Si l' en a apelé cortoisement. Chele fu preus et sage, de
            bel samblant: Molt l' amast en son ceur veraiement Plus
            que nul home en terre qui fust vivant; Mais il n' i pensoit pas
            ne tant ne quant,  Ains avoit de son pere le ceur dolant
            Qu' avoit laisié malade et besoignant Et desgarni d' avoir et
            desirant El plenier hermitage a Mongaiant Et Avisse sa
            mere al cors vaillant Qu' avoit desireté par son engan
            Makaire[s] de Losane li souduiant. «Amis,» dit la puchele al
            cors vaillant,  «Remetés jus vos armes, laisiés atant, 
            «Car li roys Loeys a fait son ban,  «N' en istra chevaliers ne
            [nus] sergans «Nes uns hon en ces[t] siecle qui soit vivans,
             «Dessi a icel[e] eure qu' il le commant. «Vos armes sont
            molt vieles, mal avenant,  «Ne sont beles ne cleres ne
            reluisant: «Cil chevalier s' en vont escarnissant. «S[e]
            or fuisiés issus la fors el camp «Et se pris vos avoient li
            souduiant,  «Ochire vous poroient de maintenant;  «Ne vous
            iroit secore nus hon vivant: «Ains i avroit tel noise, mien
            ensiant,  «C' on n' i poroit oir nes Dieu tonant. - Bele,
            laisiés ester,» che dist Aians: «Cheste gent me vont molt
            escarnisant,  «Petit sevent mon ceur ne mon talant: «Car
            se Jhesu me done par son commant «Que je m' en puise issir sor
            l' auferant,  «Passer le pont de Loire qui si est grans, 
            «Et je truis le cembel la fors es cans,  «Ne lairoie por home
            qui soit vivant
          
             «Que n' i voise ferir de maintenant. «Se n' abac
            chevalier de l' auferant «Et nel renc mor[t] u pris u recreant,
             «Que Loeys le sache et tout li Franc,  «Ja Dameldé ne
            plache, le roi poissant «Qui fu né de la Vierge en Beleem,
             «Que je chaiens repaire en mon vivant.» Dont ot la
            damoisele le ceur dolant,  Quant por lui ne vieut faire ne tant
            ne quant. LXV «Amis,» dist Luisiane, «frans damoiseus,
             «Remetés jus ces armes et cel auberc: «N' istra hui
            chevalier[s] de cest recet: «Li rois i a mis ban par saint
            Marcel.» Et respondi Aiol[s]: «Or m' est molt bel: Se
            chevaliers s' en ist, g' irai après. «N' ai riche garniment ne
            vair mantel «Ne ne porc lanche pointe ne pingoncel: «Cil
            viel home me gabent et cil dansel; «Se ne fier par effors en ce
            cembel,  J' ai mavais repairier en cest chastel. LXVI
            - Sire frans damoiseus,» dist la mescine,  «Remetés jus vos
            armes que avés prises ; «N' istra hui chevalier[s] de cheste
            vile: «Li rois i a mis ban, ses cors meismes. «Esgardés de
            ces rues com sont porprisses,  «Et ces tors grans et hautes qui
            sont antives: «Molt i a chevaliers et dames riches: «S' or
            estiés la fors, vos armes prises,  «François ont lor ceurs
            plains de felonies; «Quant il voient povre home, si l'
            escarnissent,  «Il ne laissent por Dieu riens a [li] dire.
            «N' estes pas conreé a le lor guise,  «N' avés pelichon vair,
            gris ne hermine;
          
             «Ja avroit tel tabor par ceste vile,  «Mieus vauroie
            estre morte et enfoie «Que noise ne orgeul vos i fesissent.
            «De tant com jou en voi sui jou marie.» LXVII Aiol[s] ne
            laisse mie por chou li ber,  Ains vint a Marchegai, si est
            montés. «Damoisele, l' escu car me donés: «S' isterai en
            ces rues por deporter; «Se chevaliers s' en ist, j' ai en pensé
            «Que je vauroie senpre après aler: «Se venoit a bataille ne a
            joster,  «Mieus vauroie estre mors que chi remés! - Amis,»
            dist Lusiane, «molt estes ber! «De t' amor me convient a
            consirer: «Quant je n' en puis plus faire, larai aler. «A
            Dé(x) de sainte gloire soit commandés «Tes cors et ta proeche
            et ta biauté,  «Que de mort te deffenge par sa bonté; «Ne
            soies mors ne pris ne afolé[s]; «Sain et sauf te ramaint en la
            chité «Et que je puise encore a toi parler: «Plus vos aim
            que nul home de mere né.» Ele li rent l' escu, si l' a combré,
             Si l' a tost par le guiche al cors seré,  Et son
            trenchant espiel li a doné: «Bele,» che dist Aiol[s] le gentiés
            ber,  «Jhesu de sainte gloire de majesté «Qui le chiel et
            le tere [a] a garder «De vostre gent serviche vos sache gré
            «Et me doinst aventure par sa bonté,  «Qu' il soit astivement
            guerredoné!» Par miliu d' une rue s' en est tornés: .C.
            chevalier l' esgardent jovene et barbé Et dames et pucele[s] et
            bacheler;
          
             Le cembel esgardoie[nt] por deliter: Chou est molt bele
            cose a esgarder. Es les vous a Aiol si atorné: Onques puis
            de cembel n' i ot parlé,  Et dist li un[s] a l' autre: «Laisiés
            ester. «Hé! Dieus! u a il ore tant conversé? «Quel diable
            l' ont fait tant demorer? «Il vauroit orendroit estre al
            joster,  «Ja (en) aroit .v. ochis et afolé[s]: «Chis
            vengera anqui le mor[t] Fouré! Quant Aiol[s] l' entendi, s' en
            fu iré[s]; Par [mi]liu d' une rue s' en est torné; Par
            devant .i. chelier est trespassé[s],  Lecheor[s] i avoit molt
            assamblé[s]: As mains sont combatu et racordé. Molt furent
            laidengié et despané: Li ostes les ramaine, si prist les dés;
            Son plus grant eskekier a aporté,  Ses compaignons en a
            araisoné: «Signor, che dist li ostes, «or entendés: «A
            (i)cest cop a il lot bien mesuré «De tout le millor vin de cest
            ostel; «Et qui ne vient a nous al vin geter,  «Si me vuit
            mon celier et laist ester «La noise et le tenchon que vos
            menés: «N' ai cure de tenchier ne d' estriver,  «Ains voil
            grant pais tenir en mon ostel.» Et cil li respondirent sa
            volenté: Atant s' en sont rasis al ju del dé. Atant evous
            Aiol qu' est trespassés  Par devant le chelier trestout armés.
            Li ostes le regarde, si a parlé,  Dist a ses compaignons:
            «Baron, veés: «Je voi un chevalier qui est faés: «Je li
            dirai ja auques de mes pensés.
          
             Devant lui est venus tous effreés,  Se li dist fierement:
            «Sire, entendés: «On vent chaiens boin vin et boin moré(s);
            «Doi serjant orent ore chi tremellé: «Li uns a molt perdu(s),
            s' est adampnés. «Che dist, de mavais giu li ai gué(s);
            «On me tient por preudome en la chité: «Si n' en vauroie mie
            estre blamés. «Vasal chevalier, sire, veschi les dés: «Li
            uns est menuier[s], l' autre quarés,  «Et li tiers est pleniers
            por bien juer; «Tenés les en vo main, ses esgardés: «Sire,
            se il sont boin sel me dirés «Et le droit jugement nous en
            ferés,  «Car sor vos l' avons mis et atiré.» Et respondi
            Aiol[s]: «Laisiés ester: «Onques en mon eage ne vi juer;
            «Vos compaignons arriere le demandés,  «A che qu' il en diront
            vos en tenés,  «Car voir nul jugement ne sai trover «Quar
            onques ne soc riens de ju de dés. - Vasal,» dist li lechiere,
            «vos n' en irés!» Par le frain l' a saisi, si l' a tiré, 
            Trés devant le chelier l' a reculé: Marchegai le regarde, si
            lait aler Le pié destre qu' il ot gros et quaré: Devant en
            mi le pis l' a encontré; Un si mervilleus cop li a doné
            Que .iii. costes li fait el cors froer; Por un poi que le ceur
            n' en a crevé: Trés en mi son celier l' a fait voler,  Mal
            soit de l' escallon qu' il a conté! Li lechieres se pasme, ne
            pot durer,  Et quant il se redreche qu' il pot parler,  A
            .c. mile diable[s] l' a commandé,  Aiol et son ceval, n' en pot
            faire el. Aiol[s] li fieus Elie a tant alé
          
             Qu' al grant marchiet d' Orliens en est entré[s]: Borgois
            et macheclier l' ont molt gabé,  Des pomons de lor vakes l' ont
            il rué: «Voié(n)s, compere Pieres,» che dist Eldré[s],  «E
            Dieus! cis avoit ore trop demoré! «S' il ore avoit ja fors l'
            estor trové «Il ne donroit mais trieves devant Noel; «Car
            fust chi Hageneus li enivrés «Et Hersent, sa mollier al ventre
            lé! «Toutes gens set lait dire et reprover; «Chele ne voit
            nul home par chi passer «Que maintenant ne sache un gab doner;
            «S' ele avoit son coutel grant acheré,  «Son ronchi li aroit ja
            escoué,  «Dont seroit il plus biaus a amener.» Et respondi
            Aiol[s]: « Laisieme ester: «Vos faites vilonie que me gabés,
             «Et tort et grant pichié et mavaisté: «Ains ne vos forfis
            riens en mon aé. «Quant Damelde[x] vaura, j' arai assés
            «Qui del sien me donra a grant plenté.» Li auquant l' ont
            laisié qu' en ont pité Por chou que belement l' oent parler.
            LXVIII «Sire,» che dist Houdrés, «ce est folie «Que si
            matin avés vos armes prises «Et no gent crestiene volés ochire;
            «Vos parens est Forés, que que nus die: «Devant Paris fu mors
            par estouthie,  «Et vous le vengerés après complie: «A l'
            espee d' achier ferés martire.  «Molt alastes hersoir par ceste
            vile,  «Mener quidiés no gent a le folie: «Ches armes que
            portés sont molt pories; «Por voir les entorchierent gent
            Sarrasine:
          
             «Qui navrés en seroit ne poroit vivre.» Quantl' entendi
            Aiol[s], molt s' en aire. LXIX Des or chevauche Aiol[s]
            grains et iriés Por chou qu' il s' ot gaber et laidengier.
            Molt le gabent serjant et escuier,  Meismes Loeys qui Franche
            tient Qui fu en son palais grant et plenier. Al matin sest
            levés de son mengier,  Et vit l' enfant Aiol ens el marchié
            Et les gens qui tant l' orent contralié. Li rois en apela ses
            chevaliers,  A haute vois s' escrie: «Baron, voiés: «Chi
            vient un[s] chevaliers aparelliés «Qui vaura anqui estre as cos
            premiers,  «S' aquitera ma tere et mon resnié; «[Quar] il
            vaura ma guerre bien traire a chief. «Riches hom l' a nori et
            ensengié(s); «Si l' a por grant saudee cha envoié(s); «Il
            les conquerra bien a son espiel.» Quant Aiols ot le roi, molt
            fu iriés: Un borgois en apele quenu et viel Qui devant lui
            estoit en cel marchié: «Amis,» che dist Aiols, «bien ait vos
            ciés!  «Qui est chis qui me gabe en ces[t] sollier? -
            Sire, chou est li rois qui Franche tient,  «Et si vos a gabé et
            laidengié.» Quant l' entendi Aiols, molt fu iriés Et dist
            entre ses dens c' on ne l' ot nie[n]t: «Hé! Dieux! chou est mes
            oncles, je sui ses niés; «Si ne me deust mie contralier.»
            Sel seust l' emperere qu' il fust ses niés,  Ja n' i fust plus
            gabés ne laidengiés,  Ains fust [molt] richement aparelliés.
            
          
             Por quel gabe li rois ne fait pas bien: Anqui en ert
            Aiol[s] si bien vengiés Qu' il l' abatra a joste de son
            destrier,  Si quel veront serjant et chevalier. LXX
            [Des] or chevauce Aiols grains et dolans,  Por les gens qui le
            vont escarnisant. Li marchiés estoit plains de toute[s] gens,
             Et li un et li autre vont poursivant Aiol le fil Elie,
            sel vont gabant. Atant evos Hersent al ventre grant; Ch'
            ert une pautoniere [molt] mesdisant,  Feme a un macheclier d'
            Orli[e]ns le grant: Né furent de Borgonge la [de] devant;
            Quant vinrent a Orliens la chité grant,  Ni aporterent il, mien
            ensiant,  De tous avoirs en tere .v. sous vaillant; Ains
            estoient kaitif et mendiant,  Dolant et mort de fain et pain
            querant: Mais par lor esparenge fissent il tant Que .xx.
            sous de deniers vont espargnant,  A mont[e] et a usure si vont
            prestant: Ainc que fuissent passé plus de .v. ans Les vont
            si li diable montepl[i]ant Ces .xx. sous de deniers qu' il vont
            prestant,  Un si trés grant avoir vont amassant Que les
            .ii. pars d' Orliens vont engagant,  Fours, molins et rechès
            vont acatant Et vont tous les frans homes desiretant.
            Quant il furent venu en l' avoir grant Qu' il sont venu a
            auques de droit niant,  Lors ceullent un orgeul de maintenant,
             Ne laisoient durer home vivant. Ele ert si felenese et
            mesdisant,  Cuiverte et orgellouse et mal parlant:
          
             Li borgois de la vile [s' ]en vont gabant,  De chou que
            ele dist font joie grant. Quant le virent venir, si vont
            criant: «Et car laisiés aler dame Hersant «Dessi al
            chevalier a son talant: «Ele li dira ja de son romant.»
            Envers Aiol s' en vient de maintenant; Par le frain le saisi,
            s' estut devant. Ele ot le panche grose et le cul grant, 
            � mal avenant. Ele dist a Aiol en ranpronant: «Vasal
            chevaliers sire, car faites tant,  «Soiés de ma maisnie d' ore
            en avant,  «Donrai vous une offrande molt avenant: «Ch'
            ert une longe andoile grose et pendant,  «Fermee ert en vo
            lanche al fer trenchant: «Adonc saront trestout petit et grant
            «Qu' estrés de ma maisnie d' ore en avant. «Si vos iront por
            moi tout redoutant,  «Car je sui marchecliere, je vos creant;
            «Mais je ne vendi car bien a .xv. ans: «Neporquant le sornon en
            ai tous tans.» Aiol[s] li respondi par avenant: «Dame,»
            dist (li) li valès, «laisieme atant: «Vous m' avés bien gabé,
            s' en sui dolant; «Mais [i]che me va auques reconfortant
            «Que vous avés cel cors mal avenant: «Hideuse estes et laide et
            mal puant,  «Et le vostre serviche pas ne demanc. «Molt
            vous aiment ches mousques par Dé le grant,  «Car vos estes lor
            mere, mien ensiant: «Entor vos trevent merde, j' en sai itant,
             «Que a molt grans tropiaus vos vont sivant.» Dont ot li
            pautoniere le ceur dolant,  Mais ne set que respondre [ne] tant
            ne quant. 
          
             Trés par mi le grant presse s' en va fuiant: Li borgois
            de la vile le vont huant,  Et li un et li autre le vont criant:
            «Trové avés vo maistre, dame Hersent,  «Onques mais ne veimes
            home vivant,  «Qui vos ossast respondre [ne] tant ne quant.»
            Atant es Hagenel le souduiant,  Baron estoit Hersent le mal
            parlant: U que il voit Aiol, se li dist tant: «Vasal, vous
            n' estes mie trop [par] sachant,  «Que vous alés les gens si
            esmaiant; «S' avoie mon coutel le miex trenchant,  «Molt
            tost le comperiés [de] maintenant,  «Car je vous en feroie ja
            en lanchant; «La plus gente bouchiere alés blamant «Que on
            trovast en Franche qui est [si] grant.» Dont lieve la risee el
            marchié grant,  Que n' i oiessiés mie nes Dieu tonant.
            LXXI Quant Aiols fu partis de la tripiere,  Contreval s'
            en torna lés la riviere Selonc une maison qui ert de piere:
            Femes i a oies qui sont noisi[er]es,  Qui coisirent Aiol lés la
            maisiere. Li une huce a l' autre: «Compagne chiere, 
            «Raiborc et Holduit et Geneviere,  «Vés la le chevalier qui est
            songiere: «Il a prises ses armes, si fait grant chiere;
            «Par son grant vaselage rarons no kievre.» Raiborghe li escrie
            a vois pleniere  «Entendés cha a moi, gentiex poingiere:
            «Çaiens gist uns hons mors sor la litiere; «Bien poés en lui
            faire amoisne chiere. «Prestés nous vostre escu, s' en ferons
            biere «Tant que l' aions porté jusc' a Saint Pierre, 
          
             «La u nous l' enforons en la litiere.» Quant l' entendi
            Aiol[s] li frans poingiere,  Belement lor respont a simple
            chiere: «Car me laisiés en pais, putains sorchieres,  «Que
            Jhesu vous confonge li droiturieres!» Lors s' en torna Aiol[s]
            lés la riviere,  Dameldé reclama et puis saint Piere.
            LXXII Des or chevauce Aiols grains et maris,  Por chou qu'
            il s' ot gaber et escarnir; Mais il fu chevalier[s] preus et
            gentis: Si ne li caloit mie de tous lor dis. En endurer le
            met et en soufrir,  Car Elies ses peres li avoit dit,  Si
            l' en ot castoié et bien apris,  Que li hom qui plus tenche
            plus est honis. Cent garchon(s) le porsievent grant et petit,
             Et li getent chavates et caillaus bis,  Et pomon et
            caronge et merde ausi. «Enfant,» che dist Aiols[s], «tornés de
            chi: «Ne vos caut a gaber hom[e] entrepris. «Je sai a
            ensiant que sui mendis: «Si n' ai en ceste tere parent n' ami.
            «Alés a vos osteus, les vos merchis: «Jhesu le vos pardoinst
            qui ne menti. «Certes je m' ai molt chier, qui qui m' ait vil.
            «Ahi! biaus sire pere, tu me desis: «Caitif d' autre contree
            convient tapir.» Li auquant s' en tornerent que pités prist,
             Por chou que belement lor respondi. Aiols vint a le porte
            devers Berri; Si fesist il a l' autre se il vausist,  Car
            il n' estoit [ne] ivres ne estordis. Et trova le portier quil
            dut servir Sor un peron de marbre u il se sist.
          
             Li lechieres fu fel et faus et bris. Il est saillis en
            piés, devant lui vint; Le pan de son mantel se li tendi, 
            El puin destre li ploie, se li a dit: «Sire, tenés mon gage, je
            me renc pris; Si en ferés justiche a vo plaisir.» Quant
            Aiol[s] l' entendi, s' en fu maris Quant il set et entent qu'
            il l' escarnist: Talent ot de l' espee l' alast ferir, 
            Quant li menbre del sens et des boins dis Que Elies ses peres
            li avoit dit El bois en Mongaiant quant s' en parti Que li
            hon qui plus tenche plus est honi[s]: Il rebati el feure le
            branc forbi: «Amis,» che dist Aiols, «se Dex m' ait,  «Tu
            te jues a moi, jel sai de fit: «Et je voil que tu dies tout ton
            plaisir; «Mais ovre cele porte, lai m' ent issir,  «Si
            sievrai le cembel que je vic chi. «Se gaing palefroi ne boin
            ronchin,  «Baille cha ta main destre: je te plevi «Que je
            te donrai tant al revenir,  «L' acordanche en ert faite a ton
            plaisir: «Ne sui pas chevaliers de riche pris.» Et respont
            li portier[s]: «Laisieme oir: «Par la foi que vous doi, biau[s]
            dous amis, «N' istra hui chevalier[s] de cheste chit.
            «Remetés en l' estable vostre ronci; «Poi a mangiet avaine en
            cest avril. «Vous feriés la fors le malfé vis: «Cil qui
            bien sont armé et bien garni «Ne lor poriés forfaire un
            Angevin.» Quant Aiols] l' entendi, molt fu maris.  LXXIII
            Or sist Aiol[s] li ber sor son destrier,  Desore Marchegai qu'
            il ot molt chier. Le portier apela par amistié:
          
             «Oeuvre moi cele porte, par le tien cief: «Si sievrai le
            cembel por encauchier. «Done cha ta main destre, je t' afi
            bien,  «Se gaing palefroi ne boin destrier «Je t' en
            donrai ta part al repairier.�. - Diable vos feroient riens
            gaingier.» Quant Aiol[s] l' entendi, molt fu iriés: Si
            dist entre ses dens c' on ne l' ot nient: «Dieus,» dit il,
            «pere qui tout as a baillier,  «Tant m' aront hui gabé chil
            renoié! «Se je fierc ces[t] gloton del branc d' achier, 
            «Assés tost li aroie le cief trenchié. «Mais encor ne seroie
            pas bien vengié[s] «De tou[s] ciaus qui m' ont hui contraloié;
            «Et je voi c' es[t] borgois mal afaitié[s]: «Mieus me vient a
            soufrir tout son plaidier «Et toute sa parolle qui ne vaut
            riens «Que fesise tel cose al commenchier «Dont je fuisse
            honis u vergongiés.» Atant le rapela li fel portiers:
            «Entendés,» fait il, «cha, biaus amis chiers; «Por chou que je
            vos voi desconsellié,  «Vos vaurai ja aprendre molt bel
            mestier,  «Car de chevalerie ne savés nient. «Prendés de
            chele lance .iiii. deniers: «A filet esuer le[s] vaura bien,
             «Et ma feme m' en a d' une proié,  «Si les vous en donrai
            molt volentiers «Et de cel vostre escu .xii. deniers: «Se
            fu lieve en la vile s' avra mestier; «De vostre elme .iii.
            sous, tous i est chiers; «De vostre hauberc .x.. sous, ses
            vaura bien. «S' en acatés d' avaine .iiii. sestiers,  «Sel
            donés ce ronchi tout a mangier: «Il seroit grans et fors s' ert
            encraisiés, 
          
             «Boin ronchi i aroit a caretier; «S' amenés de le laine
            en cel(e) markiet,  «Nous en acaterons molt volentiers, 
            «U vous portés carbon a vo somier: «Vos resamblés bien hom[e]
            de tel mestier.» Quant Aiols l' entendi, s' en fu iriés.
            Et uns borgoisl' esgarde de son solier: Cil ot non Quikenars li
            panetiers; Cil Damede[x] de gloire qui fu et [i]ert
            Trameche a celui [home] mal encombrier. Car fel estoit [et
            bris] et mal parliers; Il fu parens Makaire le losengier.
            Trés par matin fu ivres, si ot mangié Et le fort vin beu qui
            monte el cief,  Qui les grandes folies fait essauchier. Et
            ot l' enfant Aiol contraloie[r]: A ses maistres fenestres est
            apoiés,  Au portier commencha fort a hucier: «Di, va, lai
            l' ent aler sans delaier: «Oeuvre li tost la porte por
            encauchier,  «Car il nous vengera de l' aversier: «Se il i
            est ochis grans honors iert. «Tu avras de ma borse .iiii.
            denier[s] «Et de mon millor vin un boin sestier: «Loeys le
            ferai tout otroier,  «Ja n' en eres batus ne laidengiés.»
            Or oiés del quivert, del losengier: Pour mal le quida dire,
            mais il dist bien. Quant li portiers l' oi, molt en fu liés:
            «Vasal chevalier sire,» dist li portiers,  «Or t' overai la
            porte molt volentiers,  «Car cis borgois m' en a doné congié:
            Si avrai de sa bor(o)se .iiii. deniers,  «Et de son millor vin
            .i. boin sestier;  «Loeys le fera tout otroier, 
          
             «Ja n' en ere batus ne laidengiés. «Or t' overai la porte
            molt volentiers,  «Car por la toie amor ai gaiengié. «Done
            moi de la ceue de ton destrier: «S' en ferai une laise a .i.
            levrier; «Mes ostes m' en proia des avant hier. -
            Volentiers,» dit Aiol[s], «vien le sachier.» Li lechieres s'
            aproche vers le destrier,  Li cuivers, li lechieres, mal ait
            ses ciés! Il ne le faisoit mie por esrachier,  Ains le
            voloit abatre de son destrier,  Qu' il cuida le vallet jus
            trebuchier,  Por les grandes risees recommenchier.
            Marchegai nel connut, lieve le piet,  Merveilleus coup en done
            le pautonier: De desous la maiselle le consuié Que .iii.
            des mestres cosstes li a brisié; Tout envers l' abati sor .i.
            fomier. «Cuivers» che dist Aiols, «a vous blecié? - Oil,»
            dist li lechieres, «et mahangié: «Ne m' en donoie garde del
            regibier. «As diables voist hui vostre destrier[s]!
            «Ersoir manga avaine, s' est plus aitiés.» Et respondi Aiol[s]:
            «Jel quic trés bien.» Dameldé en jura le vrai del ciel:
            «Se ne m' [o]evres la porte molt volentiers,  «Tu perdras ja la
            teste al branc d' acier: «Ne t' en ga[ri]roit hon qui soit
            sousiel,  «Quant je voi que proiere n' i a mestier.» Il l'
            a sachié del feure grant demi piet. Quant li glous vit le branc
            reflamboier,  Al pooir que il ot s' est redrechiés,  S'
            est venus a la porte sans atargier. Quant il ot le vereil a lui
            sachié,  Del flaiel de le porte li fiert el cief, 
          
             Que tout envers le fist près tresbuchier: Mais ainc ne s'
            en senti li chevaliers,  Car li ber s' en issoit molt
            volentiers. Li glous vait a l' ostel, si s' est couchiés:
            N' en liet il mais des mois! Aiol n' en chiet; Et Aiol[s] s' en
            issi sor son destrier. Or le garise Deus li voir[s] del ciel
            Qu' il n' i soit mors ne pris ne vergongiés,  Et Dex doinst a
            tous cheus mal encombrier Qui tant l' ont ranproné et
            laidengié! «Hé! Dieus!» che distAiol[s], «par ta pitié, 
            «Tant m' aront hui gabé et laidengié! «Et il seroit mon pere
            molt grans mestiers «Que fesisse tel cose vers chevalier[s],
             «Dont je fuise honorés et essauchiés. «Or ne lairai por
            home [nul] desosiel «Que ne voise ferir tout le premier
            «Des .iiii. robeors sans plus targier. «Se nes puis par mes
            armes bien justicier,  «Se le lairai ester dont s' il me siet:
            «N' encaucherai mais home [nul] desousiel,  «Car je n' en sui
            apris ne ensengiés. «Dame sainte Marie» fait il, «aidiés:
            «D' ore en avant voil estre vos chevaliers!» LXXIV Li
            robeor repairent tout a bandon: Tout droit a lor agait arier s'
            en vont; Les lances portent droites encontre mont Et ont
            al vent destors les confanons. De Loeys s' en gabent le fil
            Charlon Et bien l' ont escrié desor le pont: N' en osa uns
            issir de ses barons Qui s' en alast combatre vers les glotons.
            Mais ançois que solaus traie a escons,  Lor convenra parler d'
            autre raison:
          
             Li plus ardis des .iiii. qu' el cembel sont Por Rains n'
            i vausist estre ne por Soison[s]  Ne por tout le roiaume al roi
            Charlon,  Car Aiols est montés li gentieus hon Par desor
            Marchegai a esperon. Issus est de la porte tout a bandon, 
            Si lor a ja de Loire passé le pont; O lui n' en maine per ne
            compaignon. Dameldé reclama par son saint non,  Entre ses
            dens commenche une orison: «Ahi! glorieus sire,» dist li frans
            hon,  «Qui presis en la Vierge anoncion,  «Et tu fus de
            lui nés, bien le sait hon,  «S' en fist li clere estoile
            parition: «Li troi roi le coisirent de leur roion,  «Adont
            s' esmut cascuns de sa maison. «Tous .iii. les assemblastes
            sans mesproson; «Il vinrent a Erode le roi felon; «Il
            demanda qu' il quisrent et u iront: «Onques ne li chelerent,
            mais dit li ont «Que nés est li profetes, querrant le vont,
             «Qui sera rois et sires de tout le mont. «Deul en ot et
            grant ire al ceur felon,  «Qu' il n' i voloit signor nul se lui
            non; «Bien quidoit estre rois de tout le mont. «Son corage
            lor chele par traison: «Alés le donques querre, signor baron,
             «Puis repairiés par moi leus a bandon: «Je l' irai
            aourer, s' ere ses hon. «Li troi roi respondirent qu' ainsi
            feront,  «Mais ne connoisent mie la mesprison «Ne le felon
            corage del mal gloton «Qu' ochire les quidoit par traison.
            «Savement les guiastes, pere del mont: «Tant vos quisent li
            roi, trové vos ont.
          
             «Trois offrandes porterent par devison,  «Or et mire et
            encens; por chou le font «Que par ces .iii. ofrandes nous
            connistrons:  «S' estes rois teriens, l' or vos donront, 
            «L' encent s' estes provoire, si connistront..... «Le corage
            seustes des .iii. barons,  «Car vers vous ne se peut cheler nus
            hons; «Toutes les requellistes sans mesproison,  «Des
            offrande[s] ont il gent gueredon: «Savement les guiastes, pere
            del mont; «D' Erode les gardastes le roi felon «Qui les
            quidoit tuer par traison. «Et quant che vit li fel qu' alé en
            sont,  «Par lui ne repairierent, escarni l' ont,  «Deul en
            ot et grant ire el ceur felon: «Tous les enfans fist querre de
            son roion «Manant communalment et près et loin: «S' en
            fist trestous eslire les valeton[s] «De .ii. ans et demi que
            plus n' en ont: «Puis les fist decoler, inocent sont: «Si
            voirement, voirs Dex, con che creons «Que rois estes et sires
            de tout le mont,  «Garisieme hui de mort et de prison «Et
            donés aventure par vo saint non «Que secore mon pere a son
            besoin «Et ma mere la gente el gaut parfont. «Molt m'
            aront hui gabé tout chi gloton «Et si ont fait lor gas de mon
            blason: «Se ne combac as .iiii. qui chi en vont,  «Dont ne
            pris iou mon cors .i. esperon. LXXV Quant Aiol[s] fu des
            rues d' Orliens issus,  N' a pas gaires alé quant a veus 
            Les .iiii. robeors a destre en sus.  Et quant Aiols les vit ses
            a connus
          
             Car il n' estoit couars ne esperdus; Ains dessent del
            cheval a tere jus,  Estroitement le çaint par grans vertus.
            .C. chevalier l' esgardent jovene et kenu,  Et dames et puceles
            qui sont as murs; Et dist li uns a l' autre: «Or l' ai veu!
            «La bataille est remesse, n' en veré[s] plus: «Li bachelers est
            ivres, trop a beu. «Sire, venés vos ent al boin eur;
            «Laisiés les ent aler, nes touchiés plus,  «D' ome ochire est
            pichiés grans et id(e)us. «Onques mieudres vasaus de vos ne fu:
            «Vous arés vos saudees deriere l' uis: «A cheste Pentecoste
            serés vestus «De peliçon hermine et d' ors pelus. «Che
            sont .ii. parteures, de tex n' est plus: «A qui que avoirs
            faille soiés seurs.» Quant l' entendi Aiol[s], dolans en fu;
            Parfondement reclaime le roi Jesu: «Ahi! glorieus sire qui
            mains la sus,  «Et venistes en tere por nous cha jus,  «Et
            fustes mis en crois et estendus «Et ferus de la lance par mi le
            bu(s) «Que li sans et li aigue en coula jus: «Longis en
            t(r)ert ses ieus, si a veu(s),  «Et si bati sa coupe, verités
            fu,  «Et vous li pardonastes, pere Jesu,  «Mal gueredon en
            ont li mescreu,  «En infer en giront el parfont bu,  «Si
            voirement, dous Dieus, com che voirs fu; «A vous me comma[n]c
            jou, nie[n]t a autrui.» Les consaus de son pere a (bien)
            retenus,  Que ja qui le kerra n' ert confondus. Puis
            acourcha la guiche de son escu Et a toutes ses armes trait
            envers lui.
          
             Plus bel cor nen ot onques ne quens ne dus,  Et jure
            Dameldé et sa vertu,  Mieux vauroit estre mors et confondu[s]
            Que il n' en fiere .i. u autre lui. LXXVI Aiols fu
            remontés sor Marchegai; Un[s] lechieres li crie par .i. gavai:
            «Amis chevalier sire au cheval bai,  «Assés avez alei, trés
            bien le sai: «Car me bailliés ces armes, si josterai:
            «Cheste premi[e]re jouste pour vos ferai.» Et Aiols reclama
            saint Nicolai: «Si voirement, biau sire, ma creance ai, 
            «Les pucheles salvastes del vilain plait,  «Les .iii. clers
            sussitastes, por voir le sai,  «Donés moi aventure, desiré l'
            ai,  «Que secore mon pere qu' el bos laissai «Et Avisse ma
            mere als[l.al] cors verai «Qui se pasma por moi quant desevrai.
            «Cil borgois m' escarnisent, [trop] bien le sai,  «Por riche
            garn[i]ment que n' aportai; «Mais se Dieu(s) plaist de gloire u
            creance ai «Ja ne veront passer le mois de mai «[Que] teus
            m' escarnist ore dont me vengrai: «Cil borgois me porsievent,
            esgardei l' ai.» LXXVII Li robeor repairent tout lor
            esclos,  Voient l' enfant Aiol ques sieut au dos: Belement
            les encauche tous les galos,  Ne se vaut pas aster, car trés
            bien sot Qu' il feroit chevalier par son esfors: «Signor,»
            che dit Nivars, «estés .i. poi: «Cis borgois nous porsieut, si
            fait que faus: «Avés l' escu veu qu' il a al col? «Jo
            avrai le ceval qui si vient tost
          
             «Et Sanses en prendra l' escu del col. - Et je,» che dit
            Aleaumes, «l' auberc del dos. - Et je avrai,» dist Foukes, «l'
            elme sans or: «Se il se vieut desfendre, ja l' avrai mort;
            «Cui chaut s' en che fossé remaint li cors?» LXXVIII
            Nivars torne le resne vers le mescin: Mais Aiol[s] point et
            broce, sel vait ferir; Desor la boucle d' or qu' il vit luisir,
             Perchié li a l' auberc et molt mal mis; Par mi le gros
            del ceur l' espiel li mist,  Toute plaine sa lanche mort l'
            abati. .C. chevalier l' esgardent grant et petit Et dames
            et puceles as cors jentis Qui trestout le gaboient gehui matin;
            Et si font il encore, n' en prendent fin: «Hé! Dieus! li qués
            fu che qui or chei? «Encor(e) voi tout entier vostre escu bis
            «Et sor ses .iiii. piés le bai ronchi.» Lusiane la bele sot
            bien et vit Que c' ert Aiols li enfes qui jus l' a mis:
            Dameldé reclama de paradis: «Sire pere propisses qui tout
            fesis,  «Vos puissiés hui cest jor avoir merchi «De l'
            enfant d' autre tere qui est mendis,  «Qu' il n' a en ceste
            tere parent n' ami! «Sain et sauf le ramaine par ton plaisir
            «Que il repuist encore parler a mi,  «Car plus l' aim que nul
            home que Dex feist,  «Ne ja, se je ne l' ai, n' arai mari.»
            LXXIX Foucars en apela ses compaignons: «Estés un poi
            ichi, signor baron; «Che me samble gran[t] honte(s) de cel
            glouton «Qui nous a mort Nivart no compaignon: «Mieus
            vauroie estre mort que nel vengons.»
          
             Il broche le destrier des esperons Et vait ferir Aiol
            tout a bandon,  Lés l' alve de la sele près de l' archon
            Que sa lanche il[l. li] mist ens el braon Par miliu de la
            quisse .i. poi amont; D' autre part li fist fendre lés le
            giron: Durement est navrés li gentiex hom,  Li sans
            vermaus li coule sor l' esperon; Mais Aiol refiert lui de tel
            randon Quil li ronpi l' auberc et l' auqueton: Le fie li
            caupa et le pomon,  Se li trencha le ceur tout a bandon
            Que mort l' a abatu jus des archons. Loeys est as estres li
            fiex Charlon Sus el palais plenier en son dongon: Il
            escrie a ses homes: «Voiés, baron,  «Del povre chevalier que
            gabion: «Par saint Denis de Franche, il est preudon. «Alés
            vous adouber, sel secorons; «Ne voil pas qu' il i muire par
            mesprison: «Mieus ameroie a perdre Rains et Soison[s] «Que
            si boin chevalier i perdison.» François corent as armes et as
            adous: Meismes l' enperere s' arma le jor. Anqui vaura
            veir de près Aiol. LXXX Li cenbiaus fu rendus et li
            tornois: François corent as armes tot demanois; Meismes
            Loeys s' arma li rois,  Anqui vaura Aiol de près veoir, 
            Mais il ne sara mie que ses niés soit. [Et] Sanses et Aliaumes
            sont a l' estroit,  Il encauchent Aiol a grant esfroi: Il
            ne peut de sa lanche mie ravoir: Il a traite l' espee, fiert
            demanois,  Et escrie «Monjoie» a haute vois: «Fil a
            putain, traitre(s), felon revoi(s), 
          
             «Vos gastés ceste terre, n' i avés droit. «Hui est venus
            li jors quel comperois. - Sanses,» [ce] dist Aliaumes, «vien
            ent, je vois: «Maleoit soit tex enfes et ses bufois! «Ha!
            Dieus! quel[s] chevaliers nous a tolois! «Alon nous ent fuiant
            tant com nos loist.» LXXXI [Vont] Sanses et Aliaumes
            tornant les dos Et Aiol[s] les encauche tous les galos: Sa
            lanche a recovree en .i. des mors. On blamoit Marchegai, mais
            il va tost; Il ot maigre le crupe et lons les os,  Les
            .iiii. piés coupés bien fais et gros: Aiols le laise core par
            grant esfors. Desor l' escu Sanson feri tel cop Que il li
            a perchié l' auberc del dos; Sa grant anste li mist par mi le
            cors: Devant lui a la tere l' abati mort. Aliaumes s'
            enfui dessi al bos Et Loeys l' encauche a son esfors;
            .VII. cens et .iiii.xx. et quinse i ot De noble[s] chevaliers
            as escu[s] fors,  Et puis la gent a pié quil sieut au dos.
            LXXXII Aliaumes s' en revait el bos fuiant,  Et Aiol[s] l'
            en encauche esperonant. Il tient nue l' espee qui fu trenchant
            Et vait ferir Aliaume en ataignant; Tel coup li a doné en
            trespassant La teste en fist voler en mi le camp. A tant
            es Loeys esperonnant; Les Beruiers trova el val gissant.
            De maisnie sousprise n' en sai niant: François les vont ferir
            de maintenant Des lances qui sont roides as fers trenchans.
          
             La veissiés tant sor et tant bauchant Fuir par le
            campaigne frains trainant,  Et tans boin[s] chevalier[s] mors
            et sanglans Qui remessent gissant par mi les cans. E
            Dieus! quel commenchaille por .I. enfant! Ne doit estre gabés
            d' ore en avant,  Mais richement servis a son talent.
            LXXXIII Molt fu grans la bataille et li estris. Quant li
            quens de Boorges vit Loeys Et sa gente maisnie vit entrepris,
             Or poés dire et croire qu' il fu maris. Signor, chis
            gentiex quens que je vos di,  Dont ne savés qu' il fu ne dont
            il vint. Poi est de jougleor[s] quil vous desist: Il ne
            sevent l' estoire ne n' ont apris; De chou sont li auquant molt
            escarni Et li plussor s' en font por fol tenir,  Quant le
            verai[e] estoire n' en ont coisi: Hon qui raison commenche, jel
            sai de fi,  Quant il al da[e]rain n' en set issir,  Por
            fol et por musart s' en fait tenir. Mais je vos dirai bien dont
            li quens vint Et de con faite gent: je l' ai apris. Ja fu
            che niés Elie le duc gentil Qui a tort fu cachiés de son pais,
             Fieus Marsent sa seror o le cler vis,  Cousin[s]
            germain[s] Aiol dont je vos di. Por chou guer[e]oit il roi
            Loeys Qu' il encacha son oncle fors del pais. Aiol[s] nel
            connissoit n' ainc mais nel vit,  Car si le conneust ne li
            nuisist,  Ains li aidast sa guerre a esbaudir. Quant li
            quens vit ses homes mors et ochis,  Or poés dire et croire molt
            fu maris;
          
             Il escria ses homes ciaus qui sont vif: «Garissiés vos,
            signor, qui peust fuir,  «Car je ne vos puis ore plus
            maintenir,  «Ne vos puis aidier ne garantir.» Par miliu de
            la presse fuiant s' en vint; Onques n' i ot François ne
            Poitevin Ne Normant ne Mansel ne Angevin Qui un seul pas
            ossast avant suir,  Tant par sevent le comte preu et ardi,
             Fors seulement Aiol dont je vos di. Quant il en vit le
            comte tout seul fuir,  Il broche Marchegai, après s' est mis;
            Il le vint ataingant en .i. lairis; Se li a escrié: «N' ert mie
            ensis; «Bien voi qu' estes li maistres a l' esbaudir:
            «Vous me lairés ostages al departir; «Quant vous m' escaperés
            bien seré fis «Jamais ne ferés guerre roi Loeys.» Quant
            entendi li quens ne pot garir,  Il regarda Aiol, quant il le
            vit,  Trés bien le reconnust a l' escu bis,  En la ruiste
            bataille as cos ferir: «Dameldé, fait il, «pere qui ne menti,
             «Ja est chou li vallès al bai ronci «Qui si m' a hui mes
            homes mors et ochis: «Dieus, donés m' en vegance par vo
            plaisir! «Certes je li vaurai grant coup ferir.» Vers Aiol
            s' en retorne tous aatis,  Et Aiol[s] contre lui molt tost
            revint. Anbedoi s' entrefierent par grant air. Or en penst
            Damelde[x] qui ne menti Des .ii. cousins germains par son
            plaisir,  Que li un[s] ne li autre n' i soit ochis!
            Mervelleus cos se donent al parvenir Que les escus des cos s'
            en font partir; Li quens brise sa lanche, n' a plus conquis;
            Mais la viele enfumee ne peut guencir, 
          
             Car il n' avoit plus forte en nul pais. Aiols l' enpoint
            par forche, qui bien se ti(e)nt,  Que l' escu de son col li a
            malmis Et l' auberc de son dos li desronpi: De joute le
            costé l' espiel li mist. Molt fu grans aventure qu' en car nel
            prist Al grant cop del vasal qui bien feri,  A l' esfors
            del destrier qui tost li vint,  Et al fort chevalier qui l'
            enpoint si: Le poitral de devant li desronpi Et les
            çaingles desronpent tout autressi; Le da[e]rain archon a fait
            croisir Et andeus les estriers li a mal mis Que del corant
            destrier jus l' abati: Li quens jut a la tere trestous
            sovin[s],  Del grant coup qu' ot eu fu estordi[s]: Ne vous
            en mervilliés s' il fu maris. Aiols a trait l' espee, si l' a
            requis: Amont par mi le cief l' ala ferir Que les flours
            et les pieres en abati. S' il ferist autre coup del branc
            forbi,  Ja li eust del bu le cief parti,  Quant li quens
            li escrie: «Frans hom, merchi! «Ja te renc jou m' espee que je
            tieng chi: «Mais garde que n' i muire, se Dex t' ait. - Ne
            sai que vous ferés,» Aiols a dit,  «Car je vos renderai roi
            Loeys «L' enpereor de Franche de Saint Denis. «Vous li
            avés gasté tout son pais: «Or refera de vos tout son plaisir,
             «Si quel veront li grant et li petit.» Par le nasal de l'
            elme le va saisir: Sel delivre Gerart et Amauri,  Hugon et
            Nevelon et Ahenri; Cil sont de la maisnie al roi gentil:
          
             «Signor, gardés le nous,» Aiol[s] a dit,  «Si en fera li
            rois tout son plaisir.» Et cil ont repondu si feront il.
            «E las!» che dist li quens, «com sui trais! «Elies, biaus dous
            oncles, je sui honis. «A tort fustes cachiés de ces pais:
            «Si vous desireta roi[s] Loeys. «Je sui fieus vo seror, se Dex
            m' ait,  «Dame Marsent la bele o le cler vis. «Si [ne]
            peuc cel hontage nient soufrir: «Ains manda mes parens et mes
            amis,  «Les saudoiers de Franche que poc quelir,  «Si lor
            fis mes tresors tous departir,  «Si aati de guere roi Loeys:
            «Plus de mil de ses homes ai puis ochis: «Ne li fausist la
            guerre tant com fust vis,  «Mais ore est afinee quant je sui
            pris. «Bien sai que se li rois me peut tenir «C' a nule
            raenchon n' en puis venir,  «Que ne me fache pendre u mal
            baillir.» Aiols li fiex Elie tout chou oi,  Car près
            estoit de lui, si l' entendi: Trestout li sans del cors li est
            fremis. «Dameldé, sire pere,» Aiol[s] a dit,  «Qui si
            faite aventure onques mais vit? «Bien voi que cis hons est près
            de mon lin: «Se il a le parole ne ne menti,  «Fiex fu
            Marsent (Marsent) m' a[n]tain, bien l' ai oi; «Ele fu seur mon
            pere, jel sai de fi. «Cis frans quens de boin aire que je voi
            chi «Por moi a gueroiet roi Loey «Et ceste ruiste guere a
            fait por mi. «Mal gueredon l' en ai, che m' est avis,  «Al
            da[e]rain rendu quant je l' ai pris: «Mais je nel connisoie, se
            Dieus m' ait. «Dex, done m' ent consel par ton plaisir, 
            «Car se je le retieng mal est baillis, 
          
             «Et si jel laisse aler, j' ere entrepris: «Car che dira
            li rois de Saint Denis «Que j' avroie del conte grant loier
            pris; «De traison seroie retés toudis. «Je ne voil mon
            corage nient jehir «Tant c' arai fait bataille et contes pris
            «Et cenbiaus maintenus et envais. «Toutevois l' iert rendus, n'
            en peut garir; «Mais g' i avrai ançois boin convent pris
            «Qu' en prendra raenchon de boin or fin,  «Chevaus et
            palefrois, destrier[s] de pris; «Et se a l' acordanche ne puis
            venir,  «Tout atant li porai mal plait bastir. «Par icel
            saint signor qui le mont fist,  «Ains que li quens i soit mors
            et ochis  «I ferai jou mil cos del branc forbi,  «Car mon
            cousin germain ne puis faillir.» LXXXIV Aiols ot pris le
            conte par vigor,  Sel delivra Gerart .i. vavasor Et
            Gautier et Hugon et Nevelon. «Signor,» che dist Aiol[s],
            «gardés le nous: «G' irai en la bataille tout a estrous:
            «S' auques i puis conquerre, s' i (i) arés prous.» Il garda en
            la presse selonc l' estor Et coisi Loeys l' enpereour;
            Cuida as chieres armes qu' il fust des lor: Encor(e) n' i
            connoist lance ne gonfanon,  Ne set qui est Flamens ne
            Brabençon,  Ne ki est Poitevins ne qui Gascon: Mais as
            plus beles armes se prent le jor; La u voit les plus riches et
            les millors,  Esperone ses cors, a[s] belissor[s]: N' a
            cure de jouster as noelor[s]. Belement vi(n)t armé(s) (sor) l'
            enpereor:
          
             Il broche Marchegai, sore li cort Et vait ferir son oncle
            par grant vigor Que de l' escu li trenche le maistre flour,
             A tere l' abati devant aus tous: Li auberc le gari de
            mort le jor. Il a traite l' espee, sore li court: Loeys
            saut en piés par grant vigor; Il ot molt grant paour, sel douta
            molt,  Car bien quida morir tout a estrous. LXXXV
            Loeys fu a piet entre ses drus,  Li fieus de sa seror l' ot
            abatu: Il a traite l' espee, se li cort sus. Li rois l' a
            vu venir, molt l' a cremut: Il geta sor son cief son boin escu.
            Aiol[s] del branc d' achier l' a si feru Enfressi qu' en la
            guiche li a fendu: Il [le] reust a tere jus abatu,  Quant
            .xiiii. François i sont couru Qui por lor signor sont molt
            irascu. Aiol le fil Elie ont sus coru,  Quant Loeys
            escrie: «Estés en sus! «Mar i sera touchiés ne abatus
            «Enfressi que jou aie parlé a lui. «J' ai a non Loeys de
            Monleu[n]: «Voiant tout mon barnage m' as abatu, 
            «Durement m' as grevé et confondu; «Se par .i. chevalier sui
            retenus,  «Perdre doi ma corone et mettre jus. «Mais ce n'
            est pas encore, che saches tu,  «Que je me renge pris ne si
            vencu: «Tu i aras ançois maint coup feru «Et si avras des
            miens maint receu. «Je m' afi tant en Dieu le roi Jesu
          
             «Que ja par .i. seul home n' ere vencu[s]; «A la rike
            bataille ne fauras tu. «Mais or me di ançois dont es venu[s]
            «Et de con faite gent tu es issus,  «Que si as mon barnage hui
            maintenu: «Tu m' as les Beruiers tous confondus,  «Le
            conte de Bohorges m' as retenu; «Por Rains ne por Biavais ne
            por Leun «Ne fusse jou si liés, che saces tu; «Moi qui sui
            rois de Franche as abatu «Et d' une part et d' autre m' as tu
            feru. «Desqués vauras tu estre, diras le tu?» Quant l'
            entendi Aiol[s], dolans en fu: Il a mis piet a terre, s' est
            dessendu: «Sire, por Dieu, merchi, car vostre hon sui;
            «Nel fac a ensiant, merchi Jesu! «Montés isnelement par grant
            vertu. «Beruier sont destruit et confondu: «Grans eskiés
            nous i est chi remansu[s] «Quant li quens de Boorges vos est
            rendu[s].» Quant l' entendi li rois, molt liés en fu.
            LXXXVI Vencue est la bataille et li tornois. Le conte qui
            la guerre dut maintenoir Par le puin le rendi Aiol[s] al roi:
            «Vous estes mes drois sires, jel sai de voir; «Je vos renc or
            che conte sor vostre foi «Que nel menés a tort ne a belloi:
            «Raenchon en prendés, jel vos en proi. - Si fera jou, biaus
            sire,» che dist li rois. LXXXVII Le conte de Boorges a li
            rois pris: Hugon et Nevelon tost le rendi: «Signor, gardés
            le nous,» li rois a dit; «Menés l' ent a Orliens, ma boine
            chit,  «Et soit mis en la cartre el font gesir: «Car me
            guerre est finee, Dieu merchi, 
          
             «Par che franc damoisel que je voi chi.» Quant l' entendi
            Aiol[s], avant sailli,  Si parla hautement tant c' on l' oi:
            «Empereres de Franche, parlés a mi. «Je parlerai por lui
            puisque l' ai pris. «Ja se Dieu(s) plaist de gloire qui ne
            menti «Che n' ert ja esgardé en nul pais «Que issi gentiex
            quens soit mal baillis,  «N' en buie n' en carcan n' en cartre
            mis,  «Mais prendés boins ostages del revenir: «Si l' en
            laisiés aler en sen pais «Tant qu' il resoit d' avoir trés bien
            garnis,  «Et qu' il ait auné de ses amis: «Et si revienge
            ariere a vo merchi,  «Si devienge vostre hon et vostre ami[s].
            «Molt devés estre liés, roi Loeys,  «Se vous a l' acordanche
            poés venir «Et reçoivre poés .i. tel ami «Com li quens de
            Boorges que je voi chi. «Ne devés pas vos homes mal baillir,
             «Ains les devés aidier et maintenir,  «Et tenir a
            droiture grans et petis.» Quant Loeys l' entent, liés en
            devint. «Damoiseus, molt par estes frans et jentis,  «Et
            je ferai del tout a vo plaisir. - Sire,» che dist Aiols,
            «vostre merchi. «Quant sor ma volenté l' avés tout mis, 
            «Dont ert li quens tous quites, par saint Denis; «Ja ne li
            coustera deus paresis «Fors que de vos tenra tout son pais.»
            Quant l' entendi li rois, s' a fait .i. ris,  Et quant che vit
            li quens, liés en devint,  Car trés bien quidoit estre de la
            mort fis. Il est passés avant et si s' est mis As piés l'
            enpereor; se li tendi
          
             Andeus jointes ses mains, ses hon devint; De lui reçut se
            tere et son pais. L' enperere de Franche l' omage en prist;
            Es les vos acordé[s], si sont ami(s) Par si faite maniere com
            vous ai dit. Li traitor de Franche en sont marit. Makaires
            de Lossane, li Dé(x) mentis,  Li malvais losengier[s], quant il
            chou vit,  Por .i. petit de deul n' esrage vis. Molt tost
            s' en vint corant a Loeys: De ses losengeries vaura servir.
            LXXXVIII Li quens fu delivrés et clamés quites: En sa tere
            s' en va trestout delivres; Avoec lui en remaine de son enpire
            Chou qu' en l' estor en fu remés en vie. L' enperrere de
            Franche conduit l' en livre Enfressi c' a Orliens la chité
            riche. Aiol[s] remest al roi de Saint Denise; Loeys l' en
            apele, prist lui a dire: «[Biaus] amis, dont es tu? ne mentir
            mie. - Sire, jou de Gasconge, de Mont Olive. «Mes peres
            gist malades en fremerie; Faillis li est avoir[s] et
            man[an]tie: «Bien a .xv. ans ne fist chevalerie,  «On l'
            apele Gautier de Pont Elie. «Il m' envoia en Franche por querre
            aie,  «Et ving ersoir a prime en ceste vile,  «Ciés Ysabel
            le franche et le nobile: «Por amor Dieu me fist herbergerie;
            «Damelde[x], se li plaist, il li merisse! «Mais d' aler à la
            court ne sai que dire,  «Por riches garnimens que nen ai mie;
            «Je n' ai pelichon vair ne gris hermine: «Si crien que vo
            François ne m' escarnissent.
          
             «Car me retien(t), boin[s] rois, par ta francise: «Jamais
            n' aras d' un home millor service. - Par mon cief!» dist li
            rois, «n' i faurés mie «Que je vous doing Estanpes trestoute
            quite,  «Le borc et le marchié et l' abeie,  «Les lois et
            les coustumes et les justiches. - Vostre merchi! boin[s] rois,
            Loeys sire. LXXXIX - Sire, franc damoiseus,» ce dist li
            rois,  «Je voi bien que molt estes preus et cortois.
            «Vencue as le bataille et le tornoi; «Molt i a pris chevaus et
            palefrois: «Jamais n' ert un[s]seus jors miex ne t' en soit:
            «.II.C. et .iiii.xx. je t' en otroi,  «Et Monleun en France et
            Estanpoic. - Vostre merchi, biaus sire, Loeys rois. «Les
            chevaus prendrai jo; mès ne vos poist «Quant boinement m' avés
            fait cest otroi «Et les .ii. chastieus, sire, je vos recroi:
            «Car n' en baillerai nul a ceste fois «Tant qu' avrai fait
            batailles et tornoi[s] «Et guerres afinees, voiant François.
            «Et se j' en forceur cose sai moustrer droit,  «Si que
            creantent tout vostre François «Et que die li siecles que c'
            est mes drois,  «Vostre merchi, biaus sire, rendeles moi.
            - Par foi, n' i faurés mie,» che dist li rois: «Tout voiant mon
            barnage, le vos otroi.» Et Aiols respondi comme cortois:
            «Et je vos servirai par boine foi(s).» Quant l' entendi
            Makaires, s' en ot anoi; Il fu molt fort traitre de pute loi:
            Molt tost s' en vint ester devant le roi,  A une part le trait
            a .i. recoi. XC Makaire[s] de Losane fu mal parliers,
             Fols fu et fel et malvais losengiers:
          
             Il cort a Loeys por consellier. Si l' en a apelé et
            araisnié: «Sire drois enpereres, ne fais pas bien «Qui cel
            garçon dones tous ches destriers. «S' il en a .ii. u .iiii.,
            assés en [i]ert..... «Caitis d' estrange tere enorgelliés
            «Qui demain s' en ira si com vint hier. - Tais, glous,» dist
            Loeys, «mais n' en plaidiés. «Fieus a putain, traitres, fel
            losengiers,  «Onques en ton vivant ne fesis bien. «Tel
            home(s) m' as tolu dont sui iriés; «Elie, mon serouge, le franc
            guerrier,  «Me fesis tu de Franche a tort cachier «Et
            desevrer del resne et essillier. «Ma seur en est kaitive, mains
            en sui chiers. «A tort en tiens la tere et a pichié: «Je
            ne l' otroi mès mie, par le mien chief! «Car s' il issoit nus
            hoirs de sa mollier,  «Assés saroit li siecles c' estroit mes
            niés.» Aiol[s] le regarda, molt fu iriés: Quant il oi
            parler le losengier,  Et il l' oi nomer, sel connut bien.
            XCI Aiol[s] li fiex Elie l' a regardé Et vit qu' il ot son
            pere desireté,  Et il li avoit bien tout aconté Quant il
            parti de lui el gaut ramé Qu' ensi l' avoit Makaires li fel
            mené. Quant Aiol[s] l' entendi, sen fu irés: Trestous li
            sans del cors li est mués. S' il le peust exploitier, il a
            pensé Qu' il li vaura le cief del bu sevrer. Portant si l'
            en convient par tans ester: Ne se vaut acusser ne trop aster.
            «Sire,» che dist Aiols, «laisiés ester.
          
             «Puisqu' il quiert [vostre] boin, ne le blamés. - Amis,»
            dist Loeys, «je pens tout el: «Il quiert mon grant damage et ma
            vieuté. «Tel home m' a tolu j' en sui irés: «Elie, mon
            serouge, qui tant ert ber,  «Fist il par traison desireter,
             «Et si tient ses chastieus et ses chités. «Ma seur en est
            kaitive, jel sai assés; «S' en ai mon ceur dolant et airé.
            «Jamais jor de ma vie ne l' arai cler. - Sire,» che dist
            Aiol[s], «car me donés «Les chevaus que vous dites que pris
            avés: «Conduire les ferai a mon ostel: «Car je sui en la
            quisse auques navrés,  «Si m' en ferai garir et respasser.
            - Amis,» dist Loeys, «or les prendés. «Cui qu' en poist ne cui
            non, vous les arés,  «Car par vostre proeche sont conquesté.»
            Il les fit en la plache tous amener: .II.C. et .iiii. vins en a
            sevrés,  De trestous les millors qu' il pot trover.
            Aiol[s] les fait conduire a son ostel: Dont fu il par la vile
            molt esgardés; Tout li saint en sonerent en la chité. Ne
            sara laidengiés plus ne gabés,  Mais richement servis et
            honorés; Encor(e) rendra son pere ses hiretés. XCII
            Or se metent François el repairier. Encontre vont sergant et
            escuier; Li uns se prist a l' autre a conseillier: «Di,
            va! car voi venir le cevalier «Qui nous a de no guerre si trait
            a cief! «Ainc mais si fais vasaus ne fu sousiel.» Hageneus
            [en] apele dont sa mollier:
          
             «Dame Hersent, dist il, «mal sons baillié. «Vous gabastes
            jehui che chevalier: «Sachiés que ces ranprones vous vendra
            chier. - Sire,» che dist Hersent,» car vos targiés: «Je m'
            acorderai bien au chevalier.» Ele s' en va corrant com
            aversier,  Par la porte s' en ist, après s' en vi[e]nt:
            Par de jouste le roi qui France ti[e]nt Ala saisir Aiol par son
            estrier,  A sa vois qu' el ot haute prent a huchier:
            «Sire, merchi por Dieu vos voil proier. «Je vos gabai gehui al
            commenchier; «Or vous en ferai droit molt volentiers «Par
            .xiiii. toniaus de nos cheliers «Tout plain[s] del vin d'
            Auçoire qui sont molt chier,  «Et .xiiii. bacons grans et
            pleniers  «Qu' ai fait ciés Ysabiau ja caroier.» Ançois
            qu' Aiols i vienge, sont descargié. Quant Aiols entra primes
            dedens Orliens Meismes Loeys qui France tient De jouste
            lui chevauce par amistié: Sos lui trait son brac destre, al col
            lachié; Plus l' aime que nul home qui soit sousiel,  Qu'
            il li a de sa guerre bien trait a cief. Aiols se regarda, vit
            le portier Qui si l' ot a l' issir contraloié. Il [l' ]en
            [a] apelé et araisnié: «Vous m' ovristes la porte, miex vos en
            [i]ert.» Par le resne li done .I. boin destrier,  Et cil
            l' a encliné jusques as piés. Et quant li rois le vit, molt en
            fu liés. Il apela Aiol par amistié,  Si l' a par grant
            amor contralié: «Gentiex damoiseus sire, par le mien cief,
            
          
             «Onques mais ne vi jou home sosiel «Mautalent pardonast
            si volentiers: «Qu' a ceus qui vous gaboient al commencier
            «Vous voi ore doner les boins destriers,  «Et si lor pardonés
            trop volentiers. «Ses peusiés de Franche trestous cachier
            «Et banir de ma tere et essillier: «Et je l' otrieroie molt
            volentiers.» Aiol[s] respont com sages et afaitiés Et com
            hom qui estoit bien ensegniés: «Sire,» che dist li enfes, «bien
            le saciés: «Se je voloie ceus tous guerroier «Qui gehui me
            gaberent al commencier,  «Dont ne me fauroit guerre jor
            desosiel. «De vostre cors meismes fui laidengiés: «Bien
            vous oi parler de vo solier: «Encontre vos aroie mal gueroier.»
            Quant li rois l' entendi, molt en fu liés: Il acola Aiol par
            amistiés Et puis l' a par amor assés baisié(s). Aiol[s] s'
            en part del roi et prent congié: A son ostel ariere est
            repairiés Ciés Ysabel s' antain, nel vaut laisier,  Qui a
            la poverteit li ot aidiet,  Et il a la ricoise nel vaut
            laisier. Quant Aiols dessendi de son destrier,  .V.
            chevalier li sailent a son estrier Qui le sievent de gré et
            volentiers: Desor(e) mais ara il des escuiers,  Et keus et
            senescal et boutelliers. Lusiane la bele devant lui vient,
             Et quant ele le vit si fort sainier,  Del grant deul qu'
            ele en a pasmee ciet. «Fille,» dist Ysabiaus, «car vos targiés,
             «Trop i avés torné vo(u)s amistiés:
          
             Pensés tost, bele fille, qu' il soit couchiés. - Dame,»
            dist Lusiane, «molt volentiers.» L' enperere de Franche qui
            molt l' ot cier Li envoia .c. livres de boin[s] deniers Et
            vint anas d' argent et dis d' or mier; Car salee et forment et
            boin vin viés Li fist tant a l' ostel acaroier Dont il
            pora bien paistre .x. chevalier[s] Et tenir de maisnie et
            costengier; A son oste delivre tant gent loier Qui l'
            avoit honoré et herbergié: .XXX. chevaus li done tous des plus
            chiers Et vint anas d' argent et dis d' or mier; Tous les
            bacons fist metre en son lardier Et tout le boin forment en son
            grenier Et les toniaus de vin en son celier,  Et si mist
            en s' estable ses boins destriers. «Dame,» che dist Aiol[s] li
            frans guerriers,  «Faites moi la chité toute cerkier,  «La
            contree environ et le resnié «S' il i a gentil home ne
            chevalier «Qui poi aient avoir et gaingié «Par prison
            despendu et engagié: «Faitele a moi parler par amistié.
            «De l' avoir li donrai qu' ai gaignié. - Sire,» che dist la
            dame, «molt volentiers.» Per son consel envoie les messagiers,
             Manda les gentiex homes, les chevaliers,  Les naturaus
            serjans bien afaitiés:  Cil i vienent de grei et volentiers,
             Ains le vespre en i vient .cc. et miés. .XXX. borgois
            manda des plus prisiés: Si acroit les mantieus et le[s] dras
            chiers,  Les bliaus trainant jusques as piés,  Que li
            damoiseus done as chevaliers;
          
             Et en après dona les boins destriers. Or tient Aiol[s]
            meisnie de chevalier,  S' en servira le roi qui Franche tient:
            Encore en ert Elie[s] ses peres liés,  Si en sera Makaires
            grains et ir[i]és. Les noveles en vont par le marchié,  Et
            la sus el palais grant et plenier Le va un[s] mes[agiers] le
            roi nonchier Que tel largeche maine li chevaliers. Quant
            l' entendi li rois, s' en fu molt liés: Son senescal (en) apele
            par amistiés,  Se li a fait el bourc un ban noncier. «Or
            m' entendés,» fait il, «franc chevalier,  «Marceant et borgois,
            vos del marchié «Qui les march[e]andies savés cachier «Et
            vendés vair et gris, hermine chier,  «Les haubers et les elmes
            et les espieus,  «Et les boins palefrois et les destriers,
             «Et l' or fin et l' argent et les deniers,  «Les bacons
            et les vins, les poisons chiers! «Quanc' Aiol[s] vieut avoir li
            frans guerriers «Enfressi a .i. an trestout entier «Li
            faites a l' ostel tout envoier,  «Et contés as sergans, metés
            en brief: «Ne demandés Aiol .i. seul denier: «Li rois
            paiera tout molt volentie[r]s.» Quant li borgois l' entendent,
            s' en sont lié; Or sevent qu' il vauront bien gaingier.
            Aiols a pris .c. marcs de boin[s] deniers,  Ses bailla .i.
            message, et .i. destrier Et uns dras d' escarlate riches et
            cier[s],  Foré furent d' ermine jusques as piés: Son oste
            les envoie droit a Poitiers C' un anel li dona par amistiet,
             Le chemise et les braies dont ot mestier.
          
             Li mesages s' en torne sans atargier Qui fu preus et
            cortois et afaitiés. Or a il tant esré et chevaucié(s) Que
            il vint en .v. jors droit a Potiers. Forment s' en est penés et
            travilliés,  Tant a quis le borgois quel trova bien:
            Aiol[s] li ot nomé et ensengié. De Dieu le salua le voir del
            ciel Et d' Aiol son signor qui molt l' ot chier. De soie
            part li done le boin destrier Et après les .c. mars des boins
            deniers,  Et les dras d' escarlate qui mol sont chier. Li
            borgois les rechut, molt en fu liés. XCIII Li borgois de
            Poitiers les deniers prist Et les dras d' escarlate, si les
            vesti. Puis mande ses parens et ses amis; Quant il furent
            ensemble, si lor a dit: «Signor, por amor Dieu qui ne menti,
             «Remembre vos encore del bel mescin «A le lanche enfumee,
            a l' escu bis «Et a l' elme enrungié, al bai ronci,  «Que
            veistes passer l' autrier par chi? «Molt ert povre de dras, nus
            et despris,  «Qar les gens le gaboient de son ronci; «Jel
            vous oi gaber et escarnir. «Gentieus hon me sambla, pitié m' en
            prist: «Çaiens le herbergai, por bien le fis; «Chemise et
            blanches braies li fis vestir,  «Mon anel li donai al departir.
            «Molt est boins chevaliers, preus et ardis: «Or a [a] grant
            plenté et vair et gris,  «Et vaillans saudohiers a lui servir.
            «Le conte de Boorges l' autre jor prist,  «Et .iiii. chevaliers
            tous seus ochist
          
             Et fina une guerre roi Loeys «Dont onques mais ne pot a
            fin venir. «.C. mars m' a envoiés de paresis «Et ceste
            riche reube que j' ai vesti «Et che corant destrier que veés
            chi. «Signor, je le vous moustre, si le vos di: «Qui a
            preudome sert, tous est gari[s].» Et cil ont respondu: «Bien
            avés dit.» Et Makaires s' en va a Loeys,  Coiement l'
            araisone, se li a dit: «Mavais consel avés, boins rois gentis,
             «Que ce garçon avés mis en tel pris: «Tout le premerain
            jour que il vint chi «De chevaus li donastes .[x]iiii. vins
            «De trestous les millors, des plus eslis «Que vo François
            avoient en l' estor pris. «Mais tant est souduiant et de mal
            vis «Mal ait quant il en daigne un retenir: «Mandés a les
            frans homes de cest pais,  «Si lor a tous donés et departis.
            «Or mande les borgois de vostre chit,  «Si acroit et manteus et
            [vair et] gris,  «Et piaus et peliçons a grans estris:
            «Ses fait communalment tous departir; «Ains n' en veut a son
            eus nul detenir. «Ja n' ert chis ans passés ne acomplis
            «Qu' il les fera venir si a merchi «Qu' il sera rois de Franche
            poestis,  «Et vous desiretés povres mendis. «Se vos me
            creés, roi, par saint Denis,  «Demain l' encacherés de vos
            pais. «Qu' en avés vos a faire? que fait il chi? «- Tais,
            glous, lai moi ester,» dist Loeys;  «Fieus a putain, parjures,
            Dieu mentis!
          
             «Onques en ton vivant bien ne fesis. «Che li vient de
            nature et de boin lin «Que il aime frans homes et met en pris.
            «Tel home m' as tolu dont sui maris: «Elie, mon serouge, le duc
            gentil «Me fesis tu cachier de ces pais. «Or est en autre
            tere remés caitis; «Ma seur en est kaitive, s' en sui plus vis.
            «Je ne sai en quel tere il est fuis; «Cis est de son linage, si
            com je quic,  «Que il m' a de ma guerre bien trait a fin;
            «Car pleust ore a Dieu qu' il fust ses fis «Et qu' il fust
            acointiés ore envers mi! «Ses honors li rendroie ja a tenir:
            «Gonfanonier[s] seroit de mon pais,  «Si aroit mon roiaume tout
            a baillir.» Adont par fu Makaires forment maris: A poi que
            il de deul n' esrage vis. XCIV Aiol[s] a pris .c. livres
            d' orlenois Et deus paires de reubes fait a orfrois,  Ses
            mist en une male qu' iert de corvois; Assés i mist velous et
            covertoirs,  Et riches dras en lit que il avoit Et or fin
            et argent et autre avoir(s). Sor .i. ceval le torse corant
            norois; Son pere les envoie par .i. borgois. Il li a fait
            jurer sor sains .iii. fois Pardes(o)us les reliques de sainte
            crois Ja nel descovera de son consoil,  Ne ne dira parole
            dont pis li soit. Li mesagiers s' en torne qui fu courtois:
            Aiol[s] le convoia dessi a Blois. Tant a fait par la tere de
            ses voloirs Que molt durement l' aiment tout li François.
          
             XCV Li messagiers sen torne tost et esrant. Il fu
            preus et cortois et molt vaillant; Torsé ot les .c. livres sor
            l' auferant. Il a trespassé Blois premierement Et est
            venus a Tours la chité grant. Si a fait ses journees, je nen
            sai quant; Tout son chemin esra plenier et grant,  Et vint
            a le capele de Mongaiant: lleuc trova Elie le gentil franc
            Et se gente mollier al cors vaillant; L' ostel li demanda de
            maintenant: «Sire, herbergiés moi por Dé(x) le grant, 
            «Por le premiere joie de Belleant «Dont nostre sire fu
            aparissant. - Volentiers,» dist Elies, «venés avant.» Li
            messagiers dessent de maintenant: Jouste le duc s' asist desor
            .i. banc. Ja li dira noveles de son enfant Dont il ara son
            ceur lié et joiant. XCVI Li messagier[s] dessent qui fu
            preudom. Elies l' apela, mist le a raison: «Maistre,» che
            dist Elies, «dont estes vous? - Sire, je suis d' Orliens, le
            maistre bourc. - Veiste[s] .i. mien fil, biaus amis dous, 
            «Un enfant de boin aire, s' a non Aiols? «Je li cargai mes
            armes et mes adous: «Si l' envoiai en Franche a le roi court,
             «Mais molt i ala povres et besoignous «Et desgarnis de
            dras et soufraitous. «Ne sai se a nul jor mais le verons.
            - Certes,» dist li messages, «che savons nous. «Molt est
            boin[s] chevaliers vos fiex Aiols: «Le conte de Boorges prist
            l' autre jor; «.IIII. chevaliers autres ochist tous sous;
          
             «Bien l' aime Loeys l' enperreour «Plus que nesuns des
            autres de sa maison. «Ches[t] destrier vous envoie de grant
            valor,  Et de deniers .c. livres que jou ai tous.» Quant
            l' entendi Elies, li gentiex hon,  Ne se tenist de plor por
            tout le mont. Il ploura de pitié et de douçor; Entre lui
            et Avisse grant dolor font. XCVII Quant la dame ot parler
            de son bel fil,  Del ceur qu' ele ot el ventre jete .i.
            souspir,  Et ploura tenrement des iex del vis: «Di moi,
            frere message, se Dex t' ait,  «Parla onques mes enfes a Loeys,
             «Et s' en la maistre court onques se mist? «Il s' en ala
            molt povres, nus et mendis. - Oil,» dist li messages, «se Dex
            m' ait: «Molt est boins chevaliers Aiols vo[s] fis; «Le
            conte de Boorges l' autre jor prist,  «.IIII. chevalier[s]
            autres le jor ochist «Et fina de sa guerre roi Loeys «Dont
            onques mais ne pot a chief venir. «Che destrier vous envoie
            corant de pris «Et de deniers .c. livres de paresis,  «Et
            de dras plaine male pour revestir «Et vos et son chier pere, le
            duc gentil.» Il prent le grant avoir, se li rendi: Avisse
            la ducoisse le requelli. Li mangiers fu tous prest si com s' en
            vint; Assés orent pain d' orghe, aigue del riu: Il ne
            vivoient d' el en ces pais. Quant il eurent mengié, si font les
            lis; Mais si grande poverte les ot souspris,  Li messages
            n' o[t] kieute, neis un cousin,  Fors la mosse del bos qu' il
            estendi,  Et a saisi .i. grés c' a son cief mist: Il se
            torne et retorne, ne pot dormir
          
             Dessi a l' endemain qu' il esclairi. Li messages saut sus
            tous estordis,  Molt li deulent les os por le dur lit.  Il
            jure Dameldé qui ne menti: «Si j' estoie ore en Franche en mon
            pais,  «Jamais en ceste tere ne quier venir. «Molt a lonc
            tans esté cis dus kaitis; «Bien devroit trestout ceus de mort
            air «Qui si l' ont de son resne a tort fors mis. «Ne vous
            esmaiés mie, frans dus gentis: «Ja nert cis ans passés ne
            acomplis «Que vous arés tout quite vo pais.» Il ist de l'
            hermitage, s' a congiet pris,  Enfressi c' a Orliens tost s' en
            revint. XCVIII Or fu Elies riche et sa mollier(s), 
            Et li mès est en France repairiés: Aiol[s] le voit venir, molt
            en fu liés; Il est alés encontre, se l' a baisié,  Demande
            de son pere com se contient, Et cil respondi: «Sire, en nom
            Dieu, bien; «Mais forment est li ber afebloiés: «Por amor
            Dieu vous prie que li aidiés. - Volentiers,» dist Aiol[s], «par
            le mien chief; «Mais je te voil desfendre, dire et proier,
             «Si com tu vieus johir de m' amistié,  «Ja com vive mon
            pere ne dites nient «A borgois n' a sergant n' a chevalier
            «Ne a nul home en tere qui soit sousiel. - Non ferai jou, biaus
            sire, par le mien cief: «Ja nel dirai a home qui soit sousiel,
             «A neveu ne a oncle ne a mollier: «Ançois me laisseroie
            mal atirier.» Aiols fu preus et sages et ensengiés; Sa
            deserte ne vaut pas oublier:
          
             .II. mars d' argent li done et .i. destrier; Or a de sen
            serviche molt gent loier. XCIX Or fu Elies rices et
            asasés. Aiol[s] fu a Orliens la fort chité,  Forment l'
            aime li rois, nient nel het;  Makaires de Losane nel pot amer:
            Fel fu et fiers et fors, grains et irés; Ne sai quel[s] vis
            diable[s] li fist penser Qu' autressi ot son pere desireté.
            Che fu a Pentecouste el tans d' esté Que li rois tint sa court
            a grant barné: Assés i ot demaines, princes et pers.
            Aiol[s] li fieus Elie sert au disner: Makaires de Losane en fu
            irés,  Quant il voit le vallet si amonté. C Molt par
            fu grant la court que li rois tint: Assés i ot demaisnes, dus
            et marcis; Aiols li fiex Elie les sert del vin. Atant es
            vous .i. mès des Sarrasins Que li rois de Nubie i ot tramis;
            Tornebeuf l' apeloient en son pais. Onques plus hideus hom[e]
            nus hon ne vit: Il avoit l' un oel grant, l' autre petit, 
            N' avoit nul drap sor lui, n' ert pas vesti[s]; Il cort plus
            tost a pié que un[s] roncins; Il portoit une mache de fust
            cainin,  .CCC. claus i avoit de fer massis: Onques Dieus
            ne fist home grant ne petit,  Se le mache trovast en .i. lairis
            Qu[e] a paine a .ii. mains le remuist. Venus est a Orliens, le
            maistre chit; Qui dont veist les gens por lui fuir: Et
            dames et pucheles as cors gentis
          
             S' apuioient al mur por lui veir,  Et Tornebeuf s' en
            torne, ainc n' i pris fin Jusc' a le maistre sale roi Loeys.
            Onques n' i ot portier n(e)' huissier de pris Qui les huis li
            ossast contretenir. L' enperere de France al mangier sist;
            Lors a pris[e] le make li glous qu' il tint, Si le fiert a .i.
            marbre quel fait croisir.  Ains n' i ot chevalier ne
            tressaillist,  Meismes l' enperere qui Franche tint: Quant
            il regarde Aiol en mi le vis,  C' est cil de ses barons u plus
            se fit. CI Molt est grande la cort, plaine la sale:
            Assés i ot de princes et de barnage. Atant es le gloton cui Dex
            mal face: Il a levé en haut sa grande mace,  Si le fiert a
            .i. marbre qu' en croist la sale. Ains n' i ot chevalier qui n'
            en tressaille; Aiol[s] devant le roi tenoit .i. madre:
            Isnelement l' asist desor la table. Venus est au glouton, dist
            lui en haste: «Trai toi en sus, lechieres, Dex mal te face!
            «Ne faire nul desroi par ceste sale: «Ja t' aroi[e] batu si com
            un asne.» Et respont Tornebeuf: «Je sui message «Al fort
            roi Mibrien, celui d' Arabe,  «Qui m' a chi envoié a ceste
            marche: «Ja dirai, par mon cief, tout mon message. CII
            - Amis,» che dist Aiols, «es messagiers? «Di dont de tes
            noveles: que vieus? que quiers? - Je suis mès de Nubie roi
            Mibrien; «Si ne doi avoir garde ne mal ne bien,  «Ne doi
            estre batus ne laidengiés. «Il m' a a Loeys cha envoié(s):
          
             «Si dirai mon message de cief en cief: «Ne lairoie por
            home qui soit sousiel. - Amis,» che dist Aiols, «vieus ains
            mengier?» Et respont li messages: «J' en ai mestier.» Il
            jete jus sa make, puis si s' asiet. Aiols le fist servir .ii.
            chevaliers: Li uns li porta l' ague tout de premier,  L'
            autre porta toialle por essuier; Aiol[s] li fist porter .v.
            pains entier[s],  De trestout le menor, sans nul dangier, 
            Se peust .i. vilains bien aaisier,  Et .ii. hastes de porc lonc
            de .ii. piés,  Une grue et .ii. gantes et .iii. ploviers;
            Et un anap de madre d' un sestier Li fist Aiol[s] porter plain
            de vin viés; Dont manga li lechieres, qu' en ot mestier, 
            Si a son grant anap trestout vuidié: Deus oes ne valut mie tous
            li reliés. «Amis,» che dist Aiol[s], «veus tu mais riens?»
            Et respont li paiens: «Il m' esta bien.» Il saisi sa grant make
            et saut en piés: Ja dira son message sans atargier. CIII
            Quant li glous ot mangié, en piés sailli; Venus est a se mache,
            si le saisi. Aiol en apela, se li a dit: «Dites, frans
            damoiseus, u' st Loeys,  «L' enperere de Franche, de Saint
            Denis? - Amis,» che dist Aiols, «voi le [i]chi «A ces
            grans piaus de martre, a cel hermin: «Cil franc baron le
            servent que tu vois chi.» Esraument li escrie quant il le vit:
            «Sire,» dist Tornebeuf, «fai moi oir,  «Entendre et escouter
            par ta merchi,  Tant qu' aie mon message conté et dit.
            Oiés et escoutés que je chi quis: Che mande Mibrien[s] li
            Arabis
          
             «C' a tort portes corone, jel contredis; «Et mieus vaut
            Mahomet et Apolins «Que ne fait li tien[s] Dieus que vieus
            servir; «Et a tort tiens la terre que Karles tint. «La
            bataille te mande, s' en es garnis,  «A l' issir de Gasconge a
            Mont Olis: «Ne te laira chastel ne tour ne chit «Ne maison
            ne recet ne planteis.» Quant l' entent l' enperere, s' en fu
            maris; Honte en ot por François qui l' ont oi. .IIII.
            sergans apele, si lor a dit: «Prendés tost cel gloton, cel foi
            menti,  «Copés li tost le nés en mi le vis,  «Le destre
            oel li crevés, si soit honis «El despit Mahomet et Apolin.»
            Quant li François l' entendent, si l' ont saisi; Par le
            commandement roi Loeys L' abatent contre tere trestout sovin;
            Un grant huis li geterent desor le pis; A lor tranchant
            coutiaus d' achier bruni(s) Li copassent le nés en mi le vis
            Et crevaissent .i. oel pour lui honir: Entr' eus se fiert
            Aiols, si lor toli. A son ostel l' en maine, si l' a guari,
             Bien l' a fait et baignier et revestir De chemises, de
            braies, de blanc cai[n]sil; Un mulet afeutré tres bien garni
            Li a fait amener a son plaisir: Se li dona .c. sous al
            departir; Se li a fait jurer et bien plevir Quant il venra
            el resne as Arabis Que ja ne mesdira de Loeys. Il se met
            en la voie tout son chemin,  Dessi a Panpelune se reverti:
            Tant a fait de jornees que il i vint. Lié en furent paien quant
            il parvint,  Après la joie furent grain et mari.
          
             Mibrien[s] l' en aresne, se li a dit: «Tu viens molt
            achesmés et bien garnis: «Por Mahomet, qui t' a si revesti?
            «Fus tu en douche Franche? c' or le me di; «Comment se contient
            ore roi[s] Loeys?» Et respont li messages: «Molt est gentis;
            «A mervelleus barnage se fait servir: «Ne peut nus hom en tere
            son coust sofrir. «Je li dis mon message sans contredis:
            «A François me fist prendre tost et saisir «Et contre tere
            abatre trestout sovin; «Un grant huis me geterent desor le pis;
            «A lor coutiaus trenchans d' achier bruni(s) «Me trenchasent le
            nés en mi le vis «El despit Mahomet et Apolin,  «Ne fust
            uns damoiseus frans et gentis «Qui novelement a garnimens pris:
            «Franc l' apelent Aiol, jovene mescin; «Mieus [est] que tout li
            prinche qui or sont chi: «Le conte de Boorges l' autre jor
            prist «Et afina la guerre roi Loeys «Dont onques mais ne
            pot a fin venir: «François en font signor en lor pais «Par
            le commandement roi Loeys. «Il jure Dameldé qui ne menti
            «Qu' il mandera ses homes et ses amis; «Si te venra requerre en
            ces pais,  «Ne te laira chastel nul a tenir «Ne maison ne
            recet ne plaisceis; «Un grant carcan de fer a claus massis
            «Te fera metre el col, si com il dist; «Puis t' en menra an
            Franche a Saint Denis,  «La te fera ardoir a grant essil
            «Se ne vieus en Dieu croire de paradis «Qui fu nés de Marie, et
            hom nasqui(s). »
          
             Honte en ot Mibrien[s] li Arabi[s] Por l' amor des paiens
            qui l' ont oi; Il tenoit en sa main un dart forbi: Ja l'
            en eust feru et mal bailli Quant paien li tolirent, si l' ont
            saissi. «Signor,» che dist li rois, «bien m' a trai; Or
            oiés del glouton com a menti: «Por nient ne l' a on mie si bien
            vesti: «Il n' a [pa]s son message a droit furni. «Or jure
            Mahomet et Apolin «Ne garira en Franche rois Loeys; «Ains
            manderai mes homes et mes amis «Tant qu' en aie asamblé .cccc.
            mil; «Si m' en irai en Franche a Loey,  «Si prenderai
            Orliens et puis Paris,  «Estanpes et Biavais et Saint Denis,
             «Hainaus et tout Braibant et Canbresis: «Quant le val de
            Soison[s] arai conquis,  «A Ais a la chapele que Karles tint
            «Me ferai coroner a mes amis.» Or oiés del glouton, del Dieu
            menti: Vantés est de folie, che m' est avis: Se Dieu[s]
            garist Aiol l' enfant gentil,  Ja n' ert li mois passés ne
            acomplis,  Tel cenbel li fera en son pais Dessi a
            Panpelune sa boine chit Dont il ara son ceur grain et mari;
            S' en amenra sa fille o le cler vis. Chi le lairons ester des
            Sarrasins Et des fieres vantanches que li glous dist; Si
            vos dirons avant de Loeys,  D' Aiol et de Makaire le Dieu
            menti. Molt par est grans li court que li rois tint
            Droitement a Orliens sa boine chit: Assés i ot demaisnes, dus
            et marchis;
          
             Un cor[s] i ot wagié et arami Dont le jor fu Makaires
            molt entrepris,  Com vous porés entendre se jel vos di.
            CIV Che fu a Pentecouste a le roi court Que Loeys de
            Franche fist faire .i. cor[s]. E Dieus! tant boin destrier i ot
            le jor! Marchegai ne fu mie de[s] noellors: Aiols i mist
            le frain, qui l' ama mout; Il le traist en la plache voiant aus
            tous; Al pan de son hermine li tert le front,  Le col et
            les espaules et le crepon.  «Amis,» dist l' enperere, «molt
            estes prous; Venés ent cha seoir de joste nous.» Makaires
            de Lossane en fu irous: Fel fu et fier[s] et doines et
            traitors; Loeys apela par grant iror: «Sire drois
            enpereres, ne faites prou; «Or sont li avolé miex en vo court
            «Que ne sont vo neveu ne li millor: «Cis garchons vint en
            France povres et lous;  «Sachiés qu' il s' en ira un(s) de ces
            jors: «Se d' aucun de vos pers paine vos sort,  «Si
            remendra li paine toute sor nous. «Se Francois m' en creoient a
            icel jor,  «Il vos lairoient Franche toute par vous «Ja n'
            en arés aie ne nul secors,  «Qu' en tel point avés mis cel
            leceour: «.XIIII. [vins] chevaus tous des millors,  «C'
            orent François conquis en cel estor,  «Li donastes vos, sire,
            le premier jor. - Tai, glous,» dist Loeys l' enpereor, 
            «Fil a putain, traitres, fel envious. «Ja ne t' amerai mais a
            nes .i. jor; «Tu encachas Elie de ses honors:
          
             «Or est en autre tere, je ne sai hou,  «Escaitivés del
            resne o ma serour.» Aiols le regarda, s' en ot irour. CV
            Aiols li fieus Elie fu molt dolans Des contraires Makaire le
            souduiant: Plus le het que nul home qui soit vivant;
            Volentiers s' i mellast de maintenant: Mais n' ert pas
            acointiés a ses parens,  Ne nel connoist encore li rois des
            Frans,  N(e)' il ne vieut son corage jehir de niant Tant
            qu' il ait fait bataille et estor grant Et guerres afinees
            devant le[s] gens. Porquant il li respont cortoisement: 
            «Sire, porcoi m' alés si fort blamant? «Se je vous ai forfait
            ne tant ne quant,  «Je vous en ferai droit par avenant:
            «Prest en sui et garnis, voian[t] les Frans; «Et se vos envers
            moi d' ui en avant «Me dites nule cose qui soit nuisant, 
            «Il m' en pess[er]a molt, jel vos creant. . - Tai, glous,» che
            dist Makaires, «ne parlés tant: «Car molt tost te feroie grain
            et dolant. «Vostre chevaus n' est mie des miex corans: «L'
            autre jor nen ert mie si rabiant,  «Ains resambloit ronchin a
            paisant,  «Destelé de kerue, las, recreant,  «Et si vos en
            gaboient .ccc. enfant: «Anqui sera au cour[s] des plus
            taisans.» Quant l' entendi Aiol[s], s' en fu dolant. CVI
            Aiol[s] li fieus Elie fu molt maris Des contraires Makaire qu'
            il ot ois: «Sire, porcoi blamés a tel loisir «Ne moi ne
            mon cheval? che poise mi; «Et quanque vous mesdites m' esteut
            oir.
          
             «Vos estes riches hom, je sui un[s] bris; «Mais del ceval
            me poise c' avés laidit: «Il est et biaus et cras et bien
            garnis,  «Si n' en a nul millor en ces pais «Fors
            seulement le vair roi Loeys. «Sire, chelui ne voil mie aatir:
            «Chou est mon droit signor, nel voil laidir; «Mais encontre le
            tien bien l' aatis «Por une liewe corre tout .i. chemin;
            «Et se li miens peut vaintre, si me plevis «.M. mars de blanc
            argent et .c. d' or fin,  «Et del destrier a faire tout mon
            plaisir; «Se li tien[s] vaint le mien, jel fac ausi. - Par
            mon cief,» dist Makaires, «je l' otri «Sor tel crestienté com
            Dieus me mist.» Es vos le cour[s] gagié et arami Dont puis
            mut en la court si grans estris Dont furent mort .c. home(s),
            voire .vii. vint. «Par foi, or esta bien,» dist Loeys: «S'
            Aiol[s] pert Marchegai, tous sui garis,  «Que je l' en donrai
            senpre u .v. u sis «De trestous les millors de ces pais:
            «Il m' a de ma grant guerre bien trait a fin.» Adont par fu
            Makaires forment maris. CVII Or fu li cors gagiés et
            afiés,  Et Loeys a fait ses cors soner,  Ses olifans
            bondir et acorder. Hé! Dieus! tant boins chevaus i ot mené
            Sor[s] et bais et bauçans et pumelés; Marchegai ne fu mie des
            mains loés. Aiols i mist le frain, si est montés: Molt
            tost en est venus a son ostel; Ciés Ysabel s' antain en est
            alés, 
          
             Lusiane sa fille l' a apelé. Ele li court encontre por
            demander: «Comment est del cors fait que pris avés? -
            Bele,» che dist Aiol[s], «bien le verés «Ançois que li solaus
            soit esconsés.» Aubregon et cuirie a leus combrés: De
            traison se crient li bachelers; Maintenant l' a vestu et
            endossé,  Et après une cote de grant cierté De vermel
            escarlate, li pan sont lé; Çaint une grant espee al puin doré
            Si par desous le cote que point ne pert,  Et jure Dameldé de
            majesté: «Teus me pora anqui orgeul moustrer,  «Ja aval a
            cel cors en mi che prei,  «Vos m' i serés compaing al
            desevrer.» Au cors en est venus tous abrivés; Par de joste
            Makaire s' est arestés Tant que Loeys fist les cors soner,
             Ses olifans bondir et acorder. Qui dont ot boin ceval nel
            pot celer: Cascuns voloit le sien mieus esprover. L'
            enperere meismes estoit es pres: Quant il les vit de core bien
            aprestés,  A haute vois s' escrie: «Baron, montés! «Cil
            qui ançois venra en la chité «Et sor le pont de Loire pora
            monter,  «S' il en a tesmongaje de mon barné,  «Ill avra
            gaingié et conquesté «.M. mars de blanc argent et .c. d' or
            cler,  «Et des chevaus fera sa volenté.» Adont parla
            Aiol[s] comme senés: Il a dit a Makaire: «Vous moverés:
            «Vous estes riches dus de parentés,  «Je sui uns hom(e)
            estrange d' autre resné,  «Si sui venus al roi por saudoner;
            «Et por chou, s' il vos plaist, que miex valés
          
             Vous ferai avantages par ma bonté(s) «Un grant arpent de
            terre mesuré «Ançois que je m' en meue d' en mi che pré.
            «S' adont vos puis ataindre ne trespaser,  «Si diront chevalier
            et bacheler «Que je vos arai fait molt grant bonté. - E
            glous,» che dist Makaires li desfaés,  Com tu par es traitre et
            parjurés! «Bien sés honir franc home(s) et vergonder.»
            Adont parla Aiol[s] comme senés: «Sire,» che dist li enfes,
            «grant tort avés: «Trop laidement vos ai oi parler,  «Si
            ne vos volés onques amesurer; «Ne porquant l' avantage vos ai
            doné: «Ja nel vos retanrai, mais ore alés.» Dont s' en
            torna Makaires li desfaés,  Al bruit esperonant tout abrivés:
             Aiol[s] se tient tous cois en mi les prés Tant c' un
            arpent de tere ait trespassé,  Voire plus s' il venist al
            mesurer. Et quant le voit li rois, molt fu irés; Il apela
            Aiol par grans fiertés: «Vasal,» dist l' enperere, «quel en
            ferés? «Lairés vos ent Makaire ensi aler? «S' il peut
            ançois venir en la chité «Et sor le pont de Loire puisse
            monter,  «L' avoir vaura avoir tout conquesté,  «Et j' ere
            molt dolant se le perdés. - Sire» che dist Aiol[s], «ne vos
            doutés: «Tant m' afi jou en Dieu de majesté «Et en che
            boin ceval que chi veés «Que tost l' arai ataint et trespasé.»
            Il broche Marchegai par les costés Des esperons a or bien
            amorés Si que le sanc vermel en fait voler;
          
             Et Marchegai l' enporte par grant fierté: Qui li veist
            les autres tous trespaser! Il fait les pieres fendre et fu
            voler Que les esclos en fait estincheler,  Les grans et
            les petis tous trespasser: Venus est a Makaire, si l' a outré.
            Et quant Aiol[s] vint outre, qu' il ot passé,  Fierement le
            regarde, si a crié: «Sire,» che dist Aiols, «car vos astés,
             «Vostre corant destrier(s) esperonés! «Venés .i. poi plus
            tost, se vos poés,  «Car che vous di je bien par verité
            «Se vous venés si lent, vos perd[e]rés.» Aiol[s] li fiex Elie a
            tant alé Que il vint a le porte de la chité: Desor le pont
            de Loire s' est arestés,  Et regarda ariere devers les prés:
            Vit les chevaus de Franche tous arestés;  Mais li destrier[s]
            Makaire est si menés Qu' il ne se peut movoir ne remuer:
            Par gas i sont venus cis baceler,  Sel vont batant de fust et
            de tinés,  La coe li manachen[t] a recoper Et recreant
            ronchi l' ont apelé. Aiols fu a Orliens la fort chité:
            Chevalier et borgois l' ont esgardé,  Et dist li uns a l'
            autre: «Molt est chis ber! «Molt par l' a bien Jesu enluminé.
            «Mieus samble Karlemaigne que home né: «Je quic qu' est del
            linage, del parenté; «Car pleust Dameldé de majesté «Que
            Makaires eust le cief caupé «Et fust as vis diables tous
            commandés,  «Et cis eust de Franche la duceté «Que tint li
            dus Elie qui tant fu ber. «E Dieus! com il seroit bien recetés
            «Quant il si par tans maine tel barné.»
          
             Atant evous Makaire tout airé,  Et tenoit .i. baston
            grant et quarré,  S' en vaut Aiol l' enfant .i. cop doner;
            Mais Aiol[s] trait l' espee al puin doré Qu' avoit desous sa
            cote estraint li ber: Sore li est courus par grant fierté:
            Ja li eust del bu le cief sevré Quant l' a rescous Bernars et
            Guinemer[s],  Sanses et Amori[s] et dans Quarés: «Tornés,
            sire, ne faites, laisiés ester. «Makaires est forment
            enparentés,  «Il est dus de Losane, le fort chité: «Vessi
            son grant linage tout asamblé. «Ja vos aroient mort et afolé,
             «Vos n' en poriés mie vis escaper.» Quant l' entendi
            Aiol[s], molt fu irés. Il set bien qu' il li dient la verité;
             Un poi s' est trais ariere li bachelers Quant des consaus
            son pere li est membré(s) Et des castiemens del gaut ramé.
            Uns des neveus Makaire i est alés: Fieus fu de sa seror, ch' oi
            conter; Chevalier[s] fu noviaus et adoubés: Manechier ot
            son oncle, s' en fu irés; N' osa envers Aiol as puins aler;
            Quant il le vit tenir le branc letré,  Il saisit un espiel gros
            et quaré C' uns escuiers tenoit en mi le pré; Si en ala
            Aiol .i. caup doner: Devant en mi le pis l' a encontré, 
            La cote d' escarlate a despané: Mais li haubers l' a [bien] de
            mort tensé Que il avoit vestu et endossé: Il brise son
            espiel, si l' a froé. Aiols li fieus Elie se tient li ber;
          
             Encore tenoit il son branc letré: S' en ala le gouton .i.
            caup doner,  Amont par mi le cief l' a encontré,  Enfressi
            que es dens li fist couler,  Que mort l' a abatu et craventé:
            «Outre,» fait il, «lechieres, n' i garirés; «Comment que li
            plait prenghe, chi remanrés: «Jamais s' o[n] ne vos porte ne
            leverés. «A vos me sui paisiés et acordés: «Or ai mains d'
            anemis en ce resné: «Dieus me consaut des autres par sa
            bonté!». Et quant che voit Makaires, s' en fu irés; A sa
            vois qu' il ot haute prist a crier: «Ou estes vos,» dist il,
            «mes parentés? «Vos qui de moi tenés bours et chités, 
            «Dont n' avés vous veu cest avolé,  «Qui mon neveu m' a mort et
            afolé «Et a mes ieus voiant l' a chi tué?  «Se il vis en
            escape bien peut vanter,  «Tous les jors de sa vie s' en peut
            gaber.» Et cil ont respondu: «N' en peut aler.» Plus
            furent de .l. d' un parenté Des neveus Guenelon et de Hardré
            Et des pare[n]s Makaire le desfaé. Aiol corurent sus par grant
            fierté: Mais il n' eurent nul[e] arme la aporté,  Qu' il
            quidierent Aiol as puins combrer: Mais il tenoit encore le
            branc letré. Ens es parens Makaire s' est mellés,  A
            destre et a senestre prist a capler: Cui il consieut a cop ne
            peut durer,  Ja mar mandera mire pour lui saner. Plus en a
            de .xiiii. ileuc tués: Li saudoier Aiol l' ont esgardé Cui
            il avoit l' avoir abandoné, 
          
             Et dist li uns a l' autre: «Car esgardés «De cel franc
            chevalier de grant bonté,  «Com il a le ceur plain de grant
            fierté: «Molt desfend bien son cors a saveté; «Et ja li
            somes nous sor sains juré «Que ja ne li faurons en notre aé.
            «Par foi, nous somes ja tout parjuré «Quant si li corent sus
            devant no nés: «Car li alons aidier, se vos volés.» Plus
            furent de .l. des bachelers Qui saillent as maisons et as
            ostés,  Et requirent bastons, fus et tinés Et rois espieus
            trenchans et brans letrés. A l' estor repairierent tout
            abrivé(s),  Grans cos et me[r]vellous i ont donés,  La
            secourent Aiol par grans fiertés: La ot maint chevalier mort et
            navré(s); Li rois i vint corant por desmeler. CVIII
            Loeys ot la noise si grant et voit. Il escrie ses homes:
            «Prendés le moi! «Gardés que cis traitre ne me foloit: «J'
            en ferai me justiche, se vous n' en poist,  «Selonc chou qu' il
            se maine a tel desroi.» Et François li ont dit: «Vous avés
            droit.» CIX François i sont venu communalment Et
            saisirent Makaire de maintenant: Tous li ont desronpu ses
            garnimens. Loeys jure Dieu omnipotent: «Ja n' istra de
            prison en son vivant «S' Elie mon serouge vif ne me rent.
            «Fieus a putain, lechieres, fel souduiant, «Delivrés tost Aiol
            .m. mars d' argent «Et l' or que li eus mis en covent.
          
             - Sire,» che dist Makaires «qui le desfent? «Tant li
            donrai destriers et garnimens «L' acord[anch]e en ert faite a
            son talent.» CX - Sire» che dist Makaires, «por Dieu,
            merchi! «Tant li donrai destrier et vair et gris «L'
            acordanche en ferai a son plaisir. «Puis irai a Lossane dont je
            vi(e)ng chi; «Jamais ne quirc entrer en ces pais. - Tais,
            glous,» dist l' enpereres, «n' est mie ensi: «Jamais en ton
            vivant n' iras de chi,  «S' Elie mon serouge ne me rens vif.
            «Fieus a putain, parjures, fel Dé(x) menti[s],  «Tu l' encachas
            a forche de ces pais,  «Si le fesis de Franche a tort bannir.»
            CXI Loeys apela contes et dus; Si lor a escrié a molt
            grant hu(s): «Prendés moi che glouton, che Dieu parjur, 
            «Sel jetés en ma cartre el font la jus.» Et il si fissent
            senpre, n' atargent plus. Li saint sonent as vespre[s], si i
            vont tuit: Par toute la chité leva li bruis: Che dient qu'
            al cor[s] furent, qui l' ont veu,  Li boin[s] destrier[s] Aiol
            a tout vencu. CXII Li rois ist del moustier, se gent
            après,  Et prist l' enfant Aiol par le mantel. Che dist
            roi[s] Loeys al damoisel: «Des chevaus c' as vencus m' est il
            molt bel; «Or serés compaignon, vous et Jobert,  «Ylaires
            ert li tiers de Saint Lambert: «L' autre jor m' en proierent a
            saint Marcel. - Sire,» che dist Aiol[s], «si com vous plest;
            «Des que vous le volés, molt m' en est bel.»
          
             CXIII Aiols fu chevaliers preus et cortois: Ylaires
            et Jobers fu molt adrois,  Si se sont compaignié devant le roi;
            Sor sainz se sont juré, plevi par foi,  Que l' uns ne faura l'
            autre por riens qui soit. «Baron,» dist l' enperere, «or estes
            troi: «Or poés vos ma guerre miex maintenoir «Et faire par
            ma tere tout vo voloir. «A vous m' an cleim,» fait il, «baron
            François: «Sarrasin me demainent a grant belloi «Et sont a
            Panpelune, jel sai de voir. «Un[s] paien[s] le dist chi, que
            bien en croi,  «Si me vi(e)nt desfier devant François: 
            «Cuidés vos dont, signor, que ne m' en poist? «Signor franc
            chevalier, qui m' i iroit,  «Certes qui cest message me
            furniroit,  «Tous les jors de ma vie mon gré aroit,  «Et
            desist Mibrien qu' il m' atendroit «Et laisast moi ma terre,
            bien feroit.» Dont se teurent Normant et Hurepois Et
            Flamenc et Berton et li François; Mal ait cil qui s' osast
            lever des dois,  Tant doutent Mibrien cel riche roi. Aiols
            li fieus Elie fu molt cortois,  Qui ses compaignons traist en
            .I. recoi. CXIV Aiols en apela ses compaignons: 
            «Entendés» fait il, «cha, signor baron. «Dont n' avés vous oi
            del fil Karlon,  «Qui s' i s' est dementés voiant aus tous,
             «Que Sarrasin li tolent tout a bandon «L' onor que
            conquist Karles a esperon? «Et sont aparellié: car i alons.
            «Des crestiens ochient a grant fuison,  «Et dames et puceles et
            enfançons. «Signor, por l' amor Dieu, car i alons;
          
             «Nos cevaus et nos armes i conduisons «Et soions en la
            tere, s' i sejornons. «Par le mien ensiant ja n' en venrons
            «Tant c' arons fait bataille vers les felons «Dont par la tere
            ira molt grans renons.» Et cil li respondirent par grant amor:
            «Sire, a vostre plaisir nos en ferons,  «Car ja por nule riens
            ne vos faurons: «Mais faites vo voloir, nous l' otrions.»
            CXV Li troi baron repairent quant orent consellié: Si sont
            assis es rens des barons chevalier[s]. Encore se demente li
            rois qui Franche tient: «Baron,» dist l' enperere, «par les
            sains desosiel,  «Dont ne troverai jou en ma cort chevalier
            «Qui voist a Panpelune mon message nonchier?» Encor se teurent
            tout Alemant et Baivier,  Et Normant et Breton et Flament et
            Pohier: Mal de(l) cel qui osast ne lever ne drechier, 
            Tant doutent Sarrasins et cel roi Mibrien. Aiol[s] li fieus
            Elie est saillis sus en piés: En trestoute la cort n' ot plus
            bel chevalier Ne nul miex acesmé ne mieus aparellié Ne
            mieus sache parolle a preudome nonchier. Devant le roi de
            Franche s' en vint ester en piés,  Si hautement parla que on l'
            entendi bien: «Sire drois enpereres, faites pais, si m' oiés;
            «Sarrasin vos gueroient, si en estes iriés,  «Et sont a
            Panpelune par forche hebergié(s). «Jou et mi compaignon qui
            molt font a prosier «Que vos m' avés, biaus sire, donés et
            fianciés,  «Irons a Panpelune vo message nonchier «Et de
            la vostre part vo tere calengier. - Amis,» che dist li rois,
            «ne peut estre otroié(s): «Vos m' avés de ma guere richement
            trait a cief,  «Ne vos vauroi[e] perdre por la chité d'
            Orliens;
          
             «Assés troverai mès qu' i vaurai envoier. - Sire, che
            dist Aiol[s], «ne plache a Dé(x) del ciel «Que ja en lieus de
            moi i soit autre envoiés: «Car nus ne se doit faindre de son
            signor aidier «A cel[e] eure qu' il voit qu' il en a le
            mestier. - Amis,» che dist li rois, «tant su je plus iriés.
            «Or me poés dont dire le fort roi Mibrien «C' a grant tort
            tient la terre dont je sui iretiers,  «Que conquist
            Karlemaignes, mes peres li proisiés; «Mais vienge a moi droit
            faire [u i]ci a Orliens,  «A Paris u a Cartres u al bourc Saint
            Michiel «U la u je serai et ma cort plus grant i]ert;
            «Fache lui et ses homes lever et baptisier; «Et se il nel veut
            faire, ne li celés nient «Que je l' irai requerre en cest esté
            premier,  «Ne li larai chité ne borc a desrochier «Ne
            haute tor de piere ne castel a brisier; «Et se jel puis tenir
            ne a mes mains baillier,  «Ains de si laide mort ne fu nus
            essilliés «Con ge ferai son cors honir et vergongier. -
            Sire,» dist li Aiols, «che li dira ge bien «Et encore assés
            miex, se Dex l' a otroié.» Del palais en avale quant il ot pris
            congié; A l' ostel Ysabel sont la nuit repairié,  A molt
            grant joie sont la nuit esbanoié Et après le souper se sont alé
            couchie[r]; S' Aiol[s] dort en son lit, a ente peut songier,
             Car li parent Makaire se furent porcachié,  Et furent
            jusc' a .x. li quivert renoié. En .I. escons se misent dedens
            .i. mostier viés; Dist Ferans de Losane qui Makaire estoit
            niés: «Entendés cha vers moi, nobile chevalier,  «Con nous
            somes trestout honi et vergongié,  «Par un glouton estrainge
            cliné et abaisié: «Car par lui est mes oncles en cartre
            trebuchié[s]
          
             «Et tous nos grans linages honni[s] et vergongié[s]; «Et
            or est dru[s] le roi et maistre conseillier[s] «Et vait a
            Panpelune son message nonchier. «Le matin s' en ira, ne(n) n'
            estra que il tiers; «Mais qui or se poroit anuit mais
            porcachier,  «El bos de Quintefeulle fuisiemes enbuscié:
            «La li poriens demain tous les membres tranchier: «Il ne seroit
            jamais par nul home vengiés; «Ne savons dont il est ne de quel
            terre vient.» Li .x. s' entrafierent, grant et fort pautonnier,
             Que l' uns ne fauroit l' autre por les membres trancier:
            La mort Aiol jurerent sor les sains del mostier; Puis monterent
            es sele[s] des auferans corsier[s] Et pendent a lor caus les
            escus de quartier Et eurent en lor puins les rois tranchans
            espiels Et ont es roides lances les confanons tachiés.
            Bien furent il armé li quivert renoié D' auberc et de brun elme
            et d' espee d' achier. Par nuit s' en sont issu de la chité d'
            Orliens; Toute nuit ne finerent le chité eslongier; El bos
            de Quintefeulle se furent embuissié: Cil sires les confonge qui
            tout a [a] jugier! Toute la nuit i furent dessi a l' esclarier.
            Al matin par son l' aube lievent no messagier: Lusiane se paine
            d' aus molt aparellier; Ysabiaus lor carga .iii. vaillans
            escuiers,  C' est Ponces et Bernars et Rainaus li prosiés;
            Né furent de Soison[s], fil al conte Gautier,  Cousin germain
            Aiol, n' en savoit [onques] nient:  Ançois que il soit vespres
            li aront grant mestier. Il metent as almaries les bruns elmes
            d' achier,  Et avalent es coufres les blans aubers doublier[s],
             Et menerent en destre les boins corans destrier[s],  Et
            portent les escus et les tranchans espieus; Et li baron
            monterent sor les mulès prosiés;
          
             A molt grant joie issirent de la chité d' Orliens. L'
            enperere de France les ala convoier: Si ot en sa compaigne .lx.
            chevaliers. Il appela Aiol par molt grant amistiet:
            «Amis,» dist l' enperere, «je vous ai forment chier: «Se
            Damede[x] che done que vos sain reperriés,  «.IIII. chastieus
            en Franche vos donra jo en fief. - Sire,» che dist Aiol[s],
            «grant merchi en aiés; «Mais de vostre contree ne vos voil
            abaisier,  «Ançois vous vaurai bien servir et avancier.
            «Se Damede[x] ce done que puise repairier «A los de vos barons
            que vous avés plus cier[s],  «Se vos chou me donés qu' il
            oseront jugier,  «Certes vos en serés molt durement carciés.»
            Atant se departirent, si demandent congié: Li rois les commanda
            al pere droiturier Qu' il desfenge lor cors de mort et d'
            encombrier. S' il seust l' aventure des mortex losengiers
            Qui el bos les atendent pour eus adetrencier,  Molt envis les
            laissa[st] issi seul[s] chevacier. Ysabiaus en plora(st) des
            biaus iex de son cief; Lusiane sa fille ne se seu(s)t
            conseillier Qu' ele ne se pasmast sor l' arçon a or mier.
            «Fille,» dist Ysabiaus, «cest deul esteut laisier.» Sa mere le
            redreche o le viaire fier. Aitant se depart[ir]ent, prendent a
            cevalcier: Li baron et les dames repairent a Orliens,  Et
            li mesage en vont, que Diex puist conselier. CXVI [Des] or
            chevauce Aiol[s], li troi baron gentil,  Et li .iii. escuier, a
            ces furent il sis. Une pleuete chiet, si faisoit molt seri:
            Aiols canta un son por eus a esbaudir; Quant li son[s] fu
            finés, a porpenser se prist.
          
             «Signor,» che dist Ylaires, «entendés en vers mi: «Anuit
            songai un songe dont forment sui mari[s],  «Qu' el bos de
            Quintefoille nos estiemes tout mis: «La vi ge .ii. broions fors
            del breullet issir,  «Les menbres nos volloient desmembrer et
            tolir «Quant Diex nous en aida par la soie merchi; «S'
            aviés avoec vos .iii. brakés de grant pris «Qui tout les nos
            aidoient molt tost a departir. «Ja li parent Makaire n' erent
            Aiol ami: «El bos de Quintefoille se seroient tost mis.
            «Se mes consaus estoit ne creus ne ois,  «Nous p[r]enderons nos
            armes sor nos destriers de pris,  «S' en seromes plus baut,
            plus seur et plus fit; «Et se nous passons outre que ne soions
            requis,  «Par Dieu del desarmer ne poons faire pis. -
            Amis,» che dist Aiols, «or avés vos bien dit: «Qui consel ne
            vieut croire bien doist estre honis.» Il dessendent a terre el
            pendant d' un lairis Et li franc escuier les servent a plaisir:
            En lor dos ont vestu les blans haubers trellis,  Puis fremerent
            es ciés les vers elmes brunis Et çaingent les espees dont li
            branc sont forbi(s) Et pendent a lor caus les fors escus vautis
            Et montent es cevaus corans et arabis. Quant Aiol[s] fu montés,
            a regarder s' est pris,  Et dist entre ses dens que nus ne l'
            entendi: «Pleust a cel signor qui les paines sofri «Que
            chi fust or(e) Makaires et de ses parens sis! «Anqui lor
            venderoie a branc d' achier forbi «Le grand dolor mon pere qu'
            il cacha el essil.» E Dieus, por coi se vante li chevaliers
            gentis? Ja ançois n' en ert vespres ne li jor[s] a declin
            Se il par sa proeche ne s' en peut departir Molt en sera dolant
            ains que soit avespri.
          
             CXVII Or sont tout .iii. armé li nobile baron Et ont
            al vent destort les vermel[s] confanon[s]. Aiols se ragarda, s'
            apuia sor l' arçon,  Rainalt son escuier en a mis a raison:
            «Or pensés de bien faire,» dist Aiol[s], «gentix hon! «Se che
            vient a bataille que vos veés l' estor,  «Gardés bien vo arnas,
            que ne soiés bricon. - En la moie foi, sire,» li escuier[s]
            respont,  «Se che vient a bataille que voie le besoing, 
            «Ja de garder arnas ne tenromes raison: «Mainte communalment
            tout ensamble ferons «Entre moi et mes freres andeus ces
            danselons. «Nous fumes fil Gautier le conte de Soison[s], 
            «Et cil fu frere Elie le nobile baron «Qui fu caciés de France
            par mortel traison «Bien nous vient de linage que cascun[s]
            soit prudom.»  Quant Aiols l' entendi, grant joie ot li frans
            hom. CXVIII Or sont tout .iii. armé li nobile vasal, 
            Et ont al vent destort les pengons de cendal. Aiols li fiex
            Elie sor destre regarda,  Dameldé et son non duremement[l.
            durement] reclama. Li .x. furent el bos cui Dex tramace mal.
            Cis Ferans de Losane Agenon apela,  Et Garin et Richart et
            Hugon de Monbart  Et Jofroi de Verson et son frere Gontart
            Et Guillaume le Brun et son frere Reinart Et de(l) Roimorentin
            a apelé Bernart: «Or para del vengier,» fait il, «baron vasal:
            «Vés la les .iii. armés, cascun[s] a son ceval. «Et Jofroi[s]
            et Ylaires sont chevalier loial: «Se nous les ochions, picié
            ferons et mal; «Il sont de grant linage, molt grant guere en
            naistra; «Mais alons i nos .iii. le pendant de che val, 
            «Si faisomes marchié as nobile[s] vasal[s]
          
             «Qu' entre nous lor donrons tout cargié .i. ceval «Entre
            or fin et argent, et s' ai[en]t maint cendal,  Mais que vengier
            nous laisent del quivert desloial. - Jo irai,» dist Richiers,
            «et Hues de Monbart,  «Et de(l) Roimorentin ensemble nos
            Bernars,  «Et vos, Reinart, [i]chi, cascun[s] sor son ceval.
            «Se nous avons besoing, ne vos atargiés ja,  «Mais venés nos
            secoure isnelement le pas.» Et cil ont respondu: «Ne vos
            esmaiés ja: «Alés seure(e)ment, ja nus ne vous faura!» Li
            troi s' en avalerent le pendant d' un costal: Aiols les voit
            venir qui reconnus les a: Trés bien vit a lor armes que de
            riens nes ama; Ses compaignons apele, douchement lor mostra:
            «Quel le vaurés vos faire, franc chevalier loial? «Volés me vos
            aidier u cascun[s] me faura? Et il ont respondu: «Onques ne
            parlés ja! «.C. dehès ait el col qui ja s' en pensera, 
            «Por nule riens en tere le vostre cors faura.» Quant Aiols l'
            entendi, onques ne se targa,  Mal ait onques parole ne dit i
            escouta: Il broche Marchegai qui molt tost l' enporta,  Et
            a brandie l' anste de l' espiel qu' il porta: Devant en son
            escu fiert Huon de Monbar,  Desor la boucle d' or li fraint et
            pechoia Et l' auberc de son dos desront et desmailla,  Par
            mi outre le cors la lanche li passa,  Toute plaine sa lanche l'
            abati del ceval,  Et escrie Monjoie a loi d' ome vasal:
            «Fil a putain, glouton, vos n' i garirés ja. «Chou est Aiols
            meismes qui reconnus vos a: «A l' espee tranchant a vos s'
            acordera!» CXIX Aiols li fiex Elie abati le premier;
            Et Jobers et Ylaires furent boin chevalier, 
          
             Coragous et ardit por les armes baillier. Ambedui laisent
            core, ne se vaurent targier,  Quanque chevaus peust rendre, des
            esperons d' or mier, Cascun[s] feri le sien, ne l' a mie
            espargniet:  Onques toutes lor armes ne lor orent mestier
            Que mors nes aient fait a tere trebuchier. Huimais porés oir
            des .iii. frans escuiers: Quant virent les .iii. mors, ainc ne
            furent si lié; Chele part sont venu esrant sans detrier, 
            Des ronchins dessendirent isnelement a pié,  Si lor ont les
            vers elmes des testes esraciés,  Si lor traient des dos les
            blancs aubers doubliers; Isnelement les vestent, s' ont les
            elmes lachiés,  Et çaingent les espees as brans forbi[s] d'
            achier,  Et pendent a leur caus les escus de quartier, 
            Puis laisent les roncins ens el pré estraier. Si saillirent es
            seles des auferans corsiers: Huimais seront il .vi. a l' estor
            commenchier. Li .vii. furent el bos dolant et courechié:
            Volentiers s' en fuissent, mais ne lor vaura nient,  Car il n'
            ont nul recet u puisent herbergier. Fors del bos s' en issirent
            li quivert renoié: Par proeche s' avalent li .iii. franc
            escuier,  Devant sor les escus fierent les .iii. premiers
            Que çaingle ne poitral ne lor ot ainc mestier Que par tere nes
            facent contreval trebuchier. Et Aiols et Ylaires et Jobers li
            guerriers  Laissent core a eslais les boins corans destriers
            Et vont ferir les .iii. es escus de quartier: Desor les boucles
            d' or les ont frains et perciés,  Les haubers de lor dos
            desrous et desmailliés,  Et les fers et les fus lor font es
            cors baignier,  Com mors les trebuchierent el pendant du
            sentier. «E Dieus,» che dist Aiols, «par ta sainte pitié, 
            «Com je sui richement de ces gloutons vengiés!»
          
             Un en prisent tout vif, les poins lui ont liés,  Les
            autres ont molt tost des aubers despolliés: Cele part les
            trainent as ceues de destriers: Tous .x. les i pendirent, ains
            n' en prisent loier. Ja fu Bernars pendus, .i. molt riche
            terriers: Il tient Roimorentin, .i. grand castel plenier, 
            Qui siet a .vii. jornees la grant chité d' Orliens: Par devers
            le Berri est fors et batelliés; Cil estoit niés Makaire et fu
            frere Reinier; Puis en avi(e)nt Aiol .i. si fort encombrier
            Ains qu' il entrast en Franche ne qu' il veist Orliens Qu' il
            en ot tel paor de la teste trenchier Que il n' i vausist estre
            por le chité d' Orliens. Aiols li fieus Elie al duc parla
            premier[s]: «Signor franc compaignon, faites pais, si m' oiés:
            «Dont n' est de sor nous .iii. li mesages cargiés? «Se n' i
            devons mener plus autres chevaliers: «Puis que cis .iii. valet
            se sont aparellié,  «Mal dehait ait el col, en la barbe et el
            cief «Qui jamais lor taura le non de chevalier. «Et se
            plus nous servoient, voir che seroit peciés: «Il ne le doivent
            faire puisqu' il sont chevalier; «Mais or prengent l' eskiec
            qu' avons ci gaingiet,  «Si revoisent ariere en la chité d'
            Orliens: «Si diront Loeys com avons esploitiet.» Et cil
            ont respondi: «Molt par avés dit bien.» Quant li enfant l'
            oirent, molt en furent iriet:  Mais lor signor le vaurent, si
            ne l' ossent laisier. Ariere s' en revont dolant et courechié,
             Si remainent l' eskiec que il ont gaingié,  .X. ha[u]bers
            et .x. elmes et .x. escu[s] quartier[s]. Ains le jor ne
            finerent, si vinrent a Orliens Et vont a Loeys le message
            nonchier. Quant les ot l' enperere forment en fu iriés Et
            de l' autre partie en ot le ceur si lié
          
             De chou que li glouton sont mort et detranchié. Or fut li
            pleit Makaires durement empiriés. Des or chevauche Aiol[s] li
            frans guerriers,  Et si doi compaignon joiant et lié Por
            l' estor c' ont vencu as brans d' achier; Et mainent avoec aus
            .i. fort somier Cargié de garniment et de deniers. Signor,
            bien doit tel homme Jesu aidier Qui la venganche Dieu si lonc
            requiert. D' Orliens a Panpelune, .v. jors entiers,  Ne
            sai de lor jornees conte nonchier: Vien[en]t a Belquare[l],
            sont hebergiet: .II. jors i sejornerent et tout le tierc.
            CXX Troi[s] jor[s] sejorne Aiol[s] a Belquare(i)l, 
            Ensamble o lui Ylaires et dan[s] Jobers; Et forbisent lor elme
            et lor hauberc,  Regardent [as] destriers, si metent fers.
            Au matin s' en issirent li .iii. dansel: Foucars ot non li
            ostes de cel castel. Entre midi et none vien[en]t molt près
            De la chité ou vont li damoisel,  Et trevent .i. bosket flori
            et bel: Mibrien[s] l' ot fait clore de pel novel,  Assés i
            avoit pors et dains et cers: «Signor,» che dist Jobers, «franc
            damoisel,  «Près sons de Panpelune le fort recet: «Qu'
            avés vos en pensé? comment ert fait?» Et Aiols qui fu sages li
            dist après: «Huimais sejornerons, sire Jobert,  «Enfressi
            c' a demain que jor[s] ert bel[s]: «Ne poons faire agait ne nul
            cembel.» CXXI Or sont ensamble el bos li baron franc:
            Virent de Panpelune les larges pans, 
          
             Les murs et les soliers, le[s] abat vens,  Et par defors
            paiens et Nubians Qui se vont par defors esbaniant.
            «Signor,» che dist Ylaires li avenans,  «Comment le ferons nous
            vers les Persans?» Et Aiol[s] qui fu sages respont avant:
            «Huimais sejornerons, mien ensiant,  «Enfressi c' a demain que
            jors soit grans,  «S' irons a Panpelune tout droit avant
            «Querre chevalerie et joste grant: «Damede[x], se lui plest,
            nous en avant! CXXII - Signor, che dist Ylaires, «nos
            somes chi,  «Se Damelde[x] n' en pense, près de no fin. «U
            vous alés avant u estés chi,  «Che[s] chevaus vos convient a
            departir: «Atachi[é]s Marchegai desous cel pin «Qui mort
            et brait [toujours], fiert et henist,  «Ne peust autres chevaus
            lés lui sofrir. «Nos ne garderons l' eure que soions pris:
            Se paien nous perçoivent, mal sons bailli. CXXIII -
            Signor,» che dist Aiols, «vos remanrés,  «Que ja por mon ceval
            ne vos movés. «Je m' en irai avant se vous volés «A cel
            abateis que vous veés. «Par matinet soiés tout apresté(s):
            «Si aiés vo[s] destriers estroit ceinglés; «Un cembel
            trametrons a la chité. «Se Sarrasin s' en issent par lor
            fierté,  «Faites qu' il ne s' en puisent mie gaber. «Se
            nous en poions .iii. d' eus [mors] porter,  «Che sambleroit
            ricese et grans bontés: «Si seriemes en Franche miex alossé.»
            Il broche le destrier par les costés;
          
             Lors s' est [de]partis d' aus et dessevrés. Grans .iiii.
            pars del bos est trespassés, Trova une fontaine, li ruis est
            clers: A pié est dessendus el bos ramé(s) Et si a
            Marchegai bien aresné(s) Al cavestre del quir estroit seré(s);
            De l' avaine li done c' ot aporté Et l' escu et le lanche
            drecha de lés. Il se coucha sor l' erbe el bos ramé,  Car
            molt est travilliés et fort penés De l' escu et des armes qu'
            il ot porté. Molt tost s' est endormis li bachelers Dessi
            a l' endemain que jors est clers: Dont par fu de dormir si
            apressés Ne s' esvellast por l' or de .x. chités. Ylaires
            et Jobers sont esfreé(s): Virent le soleil luire et le clarté
            S' ont oi les oiseus sor aus crier Et regardent ariere el bos
            ramé: Virent .vii. chevaliers de la chité,  Et vi[n]rent
            bohordant par mi ces prés: Cil doi furent de guere si atorné
            Qu' il vien[en]t as cevaus, si sont monté,  Et prendent les
            escus a or listés,  Vers les paiens s' eslaissent tout abrivé.
            Hé! Dieus, com grant damage c' Aiols nel set Qui s' estoit
            endormis el gaut ramé! Se Damede[x] n' en pense par sa bonté,
             Ja nes revera mais si ert iré[s]. CXXIV Li doi baron
            chevauçent par grant fieror,  Et dist li uns a l' autre: «U est
            Aiols? «Par foi, il dort encore el bos tous sous.  «Jamais
            en s' amisté(s) nen arons prous: «V(e)és ichi la bataille et
            prest l' estor, 
          
             «Se retornons ariere por son secors,  «Ja perdrons nostre
            afaire tout a estrous; «Mais faisons de Jesu nostre signor,
             «De Dameldé le pere glorious; «Et se Dieus nos vieut
            faire si grand secor[s] «Qu' il nous doinst la bataille vaintre
            et l' estor,  «Si retornons ariere droit a Aiol: «Sel
            faisons de l' eskiec cief et signor.» CXXV Dist Jobers et
            Ylaires: «Issi peut il bien estre «Qui de chou vos faura ja n'
            ait honor en terre.» ..... Ingresain et Ingrant Ingernars en
            apele: «Faites venir Tabrin et Haston de Tudele,  «Et
            Tabor[s] ert li sistes et Nustrans ert li semes. «Je voi .ii.
            chevalier[s] qui nostre gent enserent: «Par la loi Mahomet qui
            le siecle governe,  «De Franche me resanblent la glorieuse
            terre. - J' en ferai senpre[s] .i.,» dist Astes de Tudele;
            «De lui ira en France dolorouse novele!» Puis broche le
            destrier, se li lasque le resne,  Et Ylaires le sien, fierement
            le desere: El cors li mist l' espiel entre les .ii. mameles,
             Toute plaine sa lanche l' abati mort sor l' erbe,  Puis
            escrie s' enseinge, Monjoie, aute et bele: «Sire compains
            Aiols, dous amis, c' or n' i estes! «S' il fuisent .[x]xxiiii.
            n' en portaisent il teste.» CXXVI Tabrins point le ceval
            qui de Dieu nen ot cure,  Et Jobers point le sien(t) qui li
            cort a droiture: Le paien vait ferir en l' escu a painture,
             Desor le boucle d' or a le targe fendu[e] Et la bronge
            del dos desroute et desrompue; Par mi le gros del ceur li mist
            l' ensinge nue,  Toute plaine sa lanche del ceval mort le rue.
            Puis escrie s' ensainge: «Montjoie! Dieus aiue!
          
             « Sire compains Aiol[s], dous amis, c' or n' i fustes ! »
            CXXVII Tabors poinst et brocha le destrier u il sist,
            Un[s] paiens de put aire qui ainc Dieu ne crei, Et Ylaire[s] le
            sien fierement ademis; Vait ferir le paien, mie nel mescoisi
            Que l' escu de son col li quassa et fendi, Et l' auberc de son
            dos desmailla et rompi; Par mi le gros del ceur son boin espiel
            li mist, Toute plaine sa lanche l' abati mort sovin, Puis
            escrie Monjoie, l' ensenge saint Denis: « Sire compains Aiols,
            car n' i fustes vos chi ! « S' ils fuissent .xxxiiii., n' en
            escapast .i. vis. » Et Jobers fiert le quart del branc d' acier
            forbi Pardes(o)us les espaules si que la teste prist.
            Ingresains, Ingernars et Ingrans l' ont guerpi; Cil s' en
            tornent fuiant tout .i. feré cemin Tout droit a Pa[n]pelune la
            cité por garir. Si s' en entrerent ens corechous et mari(s):
            Li Sarrasin dedens sont trestout estormi. Il s' en vont adouber
            enfressi c' a .vii. vins; Il vestent les aubers, lacent elme[s]
            brunis, Et çaingent les espees dont li branc sont forbi,
            Et pendent a lor caus les escus [a flours] bis, Et montent es
            chevaus corrans et ademis; Par la porte s' en issent fierement
            a .i. brin. Les nos ont encauchiés tout .i. feré cemin;
            Quant il vinrent el bos, si sont arier verti: Il se criement d'
            agait que por aus ne soit mis. Agait i avoit il, mais molt
            estoit petis: N' i avoit fors Aiol qui s' estoit endormis.
            Et Jobers et Ylaires li chevalier(s) gentil, Quant il virent
            paien ariere revertir, Fierement lor trestornent le pendant d'
            un lairis:
          
             Par devant Mibrien ont .ii. paiens ocis. Mibriens les
            apele, ses a a raison mis: « Dont estes, chevalier qui m' avés
            envais ? « Molt m' avés fait dolant et mes homes ocis.  -
            Sire,» che dist Ylaire[s], «nous ne querrons mentir. « Nous
            somes né de France del rene Loeys; « De soie part avons
            calengié ces pais. « A tort tenés la tere que Karlemaignes
            tint: « Ce vos mande par nous li rois de Saint Denis « C'
            a Rains u a Orliens le venés la servir, «A Biavais u a Cartres
            u au borc Saint Denis, « Si vous faites en fons baptisier et
            tenir, « Sainte krestienté aorrer et servir; « Et se vos
            chou ne faites, bien poés estre fis « Qu' il vous venra veir en
            mai après avril « Atout .lx.m. de chevaliers gentis: « S'
            il vos treve en sa tere, vos serés escarnis, « Que il vous fera
            pendre et tous metre a essil.  « Se vos volés bataille, n' i
            poés pas faillir: « La outre est nos agais en cel breulet
            foilli; « Se plus venés avant tout estes mors et pris. »
            Quant l' entent Mibrien[s], tous en fu esmaris; Il en a apelé
            paien[s] et Sarrasins: « Signor, tornés bataille, por la loi
            Apolin ! « Sa gent a asamblee li fors rois Loeys; « Je
            cuic en cel boscage sont asamblé et mis: « Par le mien ensiant
            il sont bien .xxx. mil. « Se li rois nos ataint, nous somes
            mort u pris: « Vers les caus des François ne peut nus hon
            garir. » Quant paien l' entendirent, si se sont reverti,
            Dessi a Panpelune ne prisent onques fin: Si s' en entrerent ens
            por lor vies garir. Li paien de laiens se sont tout estormi:
            Si fisent enterer et portes et postis. Aiol[s] dormoit encore
            desous l' arbre foilli;
          
             Marchegai ot la noisse des quivers Sarrasins, S' ot les
            escus as elmes et as lances tentir: Tel deul fait li chevaus a
            poi n' esrage vis, Del destre piet grata et durement heni,
            Et demaine tel noise q' Aiols s' en esperi.  S' a veu le soleil
            desore soi luisir, S' oi les oiselons chanter et esbaudir;
            Ses compaignons apele: « Nous somes mal bailli ! Alés tost as
            cevaus, près est de miedi.» Il a vestu l' auberc, laché l' elme
            bruni, Et a çainte l' espee, le fort escu saisi, Et monte
            en Marchegai que ses peres nori, Et prist en son puin destre le
            roit espiel bruni, Et par mi le forest a adrechier se prist.
            Onques n' i prist li ber ne voie ne cemin Enfressi que il vint
            sous les arbres foilli[s] U il avoit laisiés ses compaigno[n]s
            jesir. Quant il ne les trova, le sens quida marir; Forment
            en son corage a dementer se prist, Si se claime dolant,
            maleurés, caitis: « Ahi ! mi compaignon, com m' avés escarni,
            « En cel[e] ter(t)re estrainge laisiet et deguerpi ! « Ja mais
            ne soit nus hom qui en autre se fit ! » Al grant deul que il
            maine et as mervelleus dis Evous ses compaignons et l' eskiec
            qu' il ont pris: .IIII. chevaus amainent corans et ademis,
            Et deseure les testes des .iiii. Sarrasins Qu' il avoient
            tranchies as brans d' achier forbis. U qu' il voient Aiol, si
            l' ont a raison mis: « Por Dieu, sire compains, ne vos
            desmentés si ! « Ja vos jurons sor sains .v. foies u dis «
            A Paris u a Cartres u al bourc Saint Denis « Onques a ensiant
            n' en fesimes obli. « Or prendés cest eskiec que vos veés ichi;
            « S' en soiés ciés et sires tout a vostre plaisir:
          
             «Nous ferons bien acroire as grans et as petis « Par vo
            chevalerie avés trestout conquis. » Quant l' entendi Aiol[s], a
            poi n' esrage vis: « Signor, ne plache a Dieu qui onques ne
            menti « Que ja por vos avoir[s] en soit mençoinge dit: «
            Je prend[e]rai les miens se Dieu plaist et je vif.  « Mais
            nostre compaignie convient a departir: « Vos en irés en France
            dont vos venistes chi; « Si dites Lusiane la bele o le cler vis
            « Que Dieus le saut et gart qui onques ne menti; « Et Ysabel sa
            mere les biens qu' ele me fist « Li renge Dieus de gloire qui
            onques ne menti. « Quant je primes i ving, molt estoie
            apovri[s], « Car je n' avoie cote ne peliçon hermin. «
            Salués moi le roi qui Franche a a tenir: « Jo li ai aquité sa
            tere et son pais; « Car je remanrai chi entre mes anemis «
            En cest large boscage entre les Sarrasins. « Je l' ai plevi par
            foi, si le sachiés de fi, « Que je n' en partirai jamais a nes
            .i. di « S' arai faite bataille et tel eskiec conquis «
            Que porai bien mostrer al fort roi Loeys. » Quant li baron l'
            entendent, si en sont esmari, Et dist li uns a l' autre: « Nos
            somes mal bailli. » CXXVIII Dist Jobers et Ylaires : « Por
            Dé(x), merci, biaus sire! « Ne mostrés envers nos, s' il vos
            plaist, si grant ire. « Nos vous jurons sor sains .x. foi[e]s u
            quinse « A Paris u a Cartre u a bourc u a vile « Onques a
            ensiant ne fesimes oublie; « Mais prendés cet eskiec, s' en
            soiés ciés et sire: « Nous ferons bien acroire as barons de l'
            empire « Tous seus l' arés conquis par vo chevalerie. »
            Quant l' entendi Aiols, si en ot molt grant ire: « Signor, ne
            plache a Dieu le fieu sainte Marie
          
             « Que ja por vos avoirs en soit mençoinge dite: « Je
            reprendrai les miens se Dex me donne vie. « Mais departir
            convient la nostre compaignie. » CXXIX Dist Jobers et
            Ylaires, li gentiex et li ber: « Gentiex hon de boin aire, mal
            baillis nos avés. « Or dira Loeys et querra par vertés «
            Que nos vous avrons mort, murdri et estranlé, « Et pris par
            traison et as paiens livré(s).  - Signor, » che dist Aiol[s], «
            por nient en parlés, « Que je ne le feroie por l' or de .x.
            chités: « Je remanrai ichi et vos vous en irés. » Dist
            Jobers et Ylaire[s]: « Sire, car en venés: « Quant vos nel
            volés faire, nos n' en poons faire el. » Atant s' en
            retornerent coureçous et iré. Li dui baron s' en tornent
            cor(e)ços et abosmé Isnelement ariere tout le chemin ferré:
            Ils sorent bien la voie, car del pais sont né. Tant ont par lor
            jornees exploitiet et esré Qu' il vinrent a Orliens la mirable
            chité. Li rois i tient sa court o son rice barné, Quant il
            les vit venir, si lor a demandé: « Dites, signor, d' Aiol com
            estes dessevré ?» Cil ont molt [boin le] ceur, ne le vaurent
            blamer, Ains l' ont quanques il peuent essaucié et levé: «
            Il est teus chevaliers onques ne fu ses pers; « .IIII. paiens
            ochist l' autre jor al jouster: « Vés ent chi les chevaus qu'
            il nos en a donés, « S' en aportons les testes que vos miex le
            creés. « Mais a .i. gentil home l' a Jesu asené « Qui doit
            faire une guerre en[con]tre .i. de ses pers; « Si est remés a
            lui del premier jor d' esté « Tant qu' il ait son pais et son
            resne aquité, « Puis vous venra servir volentiers et de gré. »
            Quant l' entendi li rois, por poi qu' il n' est dervés: « Fil a
            putain, glouton, ain le m' avés emblé, « Et pris par traison et
            as paiens livré! »
          
             A haute vois s' escrie: « Baron ! or le[s] prendés ! » Li
            rois les a fait prendre, loier et estreper, Et grans carcans de
            fer lor fist as cos fermer, A cascun une buie en ses jambes
            cloer; En sa cartre perine les a fait avaler: Ses fesist
            pendre as forques s' on ne l' eust blamé, Mais c' estoient
            riche home et de grant parenté. N' istront mais de prison s'
            ert Aiol[s] retorné[s].  Qui dont oist le deul par [toute] la
            chité ! Et dames et puceles [se prisent] a plorer; Lusiane
            [la bele] fu près del forsener. « Ahi ! biaus sire Aiols, qui
            s' an deust penser « Que no grans amistés [se] deust desevrer !
            « Se ne vous doi avoir, ne place Dameldé « Que j' aie mais
            signor en trestout mon aé! « Ançois serai rendue a .i. de ses
            ostés: « De toute honor terestre m' estevra consirer.»
            CXXX Signor, grans fu li deus par mi Orliens la riche:
            Pleurent i chevalier, puceles et mescines, Li moigne et li
            canoine et clerc en abeie; Tel deul a Lusiane a poi n' esrage
            d' ire: « Ahi! biaus sire Aiols ! frans chevaliers nobile !
            « Com vos avés laisiet la tere toute quite «Des felons Beruiers
            qui l' avoient gastie ! « Vos l' avés aquité par vo chevalerie,
            « Si deusiés rois estre de France le garnie. « Car pleust ore a
            Dieu le fil sainte Marie « Que j' en fuisse remese enceinte et
            engrossie! « Ahi ! lase kietive, com je sui mal baillie !
            « Onques n' en poc avoir amor ne druerie. » Del doel qu' ele
            demaine ciet pasmee sovine. CXXXI Assés l' avés oi, tex
            deus gaires ne dure:
          
             Tost l' orent oblié cil qui riens ne l' en fu(re)rent.
            Aiols estoit el bos qui soufre et si endure: Montés en est li
            ber sor une roche brune, Contreval a gardé, s' a veu Panpelune,
            Les murs et les soliers et les autes pointures:  « Hé! Dieus,
            tant mar i fustes,» distAiols, « Panpelune! « Si mar vous
            conquist Karles a la barbe quenue, « Quant nostre chrestian vos
            ont la si perdue ! « Las ! ne ferai mais cose dont frans hon
            ait aiue?» Del mautalent qu' il ot tous li sans li remue.
            CXXXII Aiol[s] estoit el bos dolant et irascus: Toute jor
            a souffert qu' il onques ne s' en mut,  Tant que il vint al
            vespre al soir et a l' oscur. Il a çainte l' espee et prist le
            fort escu, Et vi(e)nt a Marchegai, par l' estrier monta sus,
            Et prist en son puin destre .i. roit espiel molu. Ensi s' en
            est entrés en son chemin herbu; Dessi a Panpelune ne s' est
            aresteu. Quant il vint a le porte, devant torna l' escu
            Que dedens ne li lancent quarrel ne pel agu; Esgarda le palais
            qui Karlemaigne fu: « E las ! » che dist Aiol[s], « com m' est
            mal avenu ! « Ahi ! mi compaignon, com m' avés decheu, «
            En ceste estrange tere laisiet molt irascu ! « Bien i porai
            tant estre que tous serai kenu[s], « Par le mien ensiant
            .iiii.xx. ans et plus, « Ains que fesise cose c' om en France
            seust. » Entor la chité vait si qu' il n' i parla plus, Et
            trova un vergier qui Karlemaigne fu De ciprès et de pins et de
            loriers menus. Et Aiol[s] i entra trés par mi un gaste huis:
            Quant il vint el vergier s' est a pié dessendus, Marchegai
            atacha a un arbre de fust; Haut li loia la teste, n' estoit mie
            aseur: Il crient qu' il ne henisse u qu' il soit perceus:
            Se Sarrazin le sevent mal li est avenu(s).
          
             Son escu et se lanche mist a le tere jus, Puis va par le
            vergier dolant et irascu[s]. Durement se demente li fieus Elie
            al duc Et regarda sor destre tout .i. cemin batu: Coisi
            .ii. Sarrasins maus gloutons mescreus. L' un[s] en ert
            Kinkernars [et] l' autre Barbarus: A lor coutiaus d' achier
            trenchans et esmolus Ont le mur effondré, fait i ont grant
            pertuis: Laiens voilent entrer li glouton mescr[e]u Enbler
            une pucele, ainc si bele ne fu; Uns rois les i tramist qui por
            li est venus:  Si ot a nom Gorhan, sire d' Aufrike fu; 
            Ses atent d' autre part en .i. breulet foillu Atout .c.
            Sarrasins les blans aubers vestus; Ele li ot màndé tout en soit
            aseur, Ja li consaus son pere n' i sera atendus Mibrien de
            Persie le viel et le kenu: Comment que li plait prenge, ele ira
            a son dru. Bien a le fiex Elie tout lor sens entendu; Puis
            (si) s' en est la dedens après paiens feru, Et jure Dameldé et
            la soie vertu Que s' il peut esploitier il ont fol pleit meu:
            Bien sont a mort jugié li quivert mescreu, Il lor taura la dame
            ains que jors soit venus. Il se mist d' autre part entre cambre
            et le mur Par delés .i. piler dejoste .i. arc volu: Les
            dis as Sarrasins a molt bien entendus, S' oi bien de la dame
            chou qu' ele a respondu. Quant Aiol[s] l' entendi, ainc si
            joiant ne fu. CXXXIII Li doi paien s' esturent en l' onbre
            de la cambre A le maistre fenestre por le mesage rendre.
            Aiols fu d' autre part desous l' ombre d' un[e] ente, Et coisi
            la clarté des cierges et des lanpes, Et voit la damoiselle qui
            tant par estoit gente:
          
             En la chrestienté n' avoit plus bele feme. Li paien le
            salue[nt] en la loi dont lor menbre: « Mahomet soit o vos, seur
            douche, amie gente ! « De par le roi d' Aufrike somes message,
            dame. « Si vos a chi mandee par briés et par fianche « A
            lui vos en viengiés; tous est prest qu' il vos prenge. « Mesire
            est rice rois, ne vieut se loi offendre: « Il vos atendra bien
            toutes vos convenences; « Mieus vauroit estre mors c' a feme ne
            vos prenge.» La pucele respont par molt grant essianche: «
            Voir molt le doi amer quant il chou me [de]mande. « Va tost: di
            ton signor que .i. petit m' atenge: « Bien m' en poés porter
            par le rue d' Otrente.  « Mal grei en ait mes peres, estre peut
            a fianche.» Quant Aiol[s] l' entendi, grant joie en ot el
            ventre, Et jure Dameldé a le fiere poissanche Souef entre
            ses dents que nus d' aus ne l' entende, Que s' il peut
            esploitier, il lor taura la feme. CXXXIV Aiols s' en est
            tornés qui la covine sot: Par le pertrui[s] s' en ist, c'
            atargier ne se vaut. Venus est el vergier, si prist ses armes
            tost: A loi de hardi ome aparella son cors, Puis monte en
            Marchegai son ceval qui va tost. Del vergier s' en issi, al
            plain se mist defors. Li doi paien s' en issent, Dieus confonge
            lor cors! Vien[en]t a lor signor ques atent el breullois.
            Kinkernars parla primes qui la covine sot, Et dist a son
            signor: « Faites vos fier et fort: « La fille Mibrien aparelle
            son cors. - Alés dont, dist li rois, «chevauciés a esfors:
            « Vos dui le m' amenés seul a seul, cors a cors, « Car
            Mibrien[s] me het et je lui jusc' a mort: « Issir voil de sa
            tere que ne truist mes esclos. « Mirabel le vaillant qui tant a
            gent le cors
          
             « Che palefroi li maine, onques millor n[en] ot: « Nen
            donroi[e] la sele por .lx. mars d' or.» Li Sarrasin s' en
            tornent isnelement et tost: Dessi a lor pertruis ne cangierent
            esclos; La fille Mibrien troverent ça defors: El palefroi
            le lievent isnelement et tost. Mais Aiols après vait qui la
            convine sot: Damede[x] le garisse et conduie son cors!
            CXXXV Li dui paien en mainent le france Mirabel, Si sist
            en la sanbue del palefroi isnel: La sele de son dos vaut l'
            onor d' un castel; Li frains c' ot en la teste fu tous fais a
            noel A pieres presieuses, ains mais ne vi tant bel. Et
            Aiol[s] qui fu sages va porsivant après Tant que trespassé
            orent le pui de Montinel, Et trespassent [après] une aigue et
            .i. poncel.  Lors point Aiol[s] et broce, ne se vaut targier
            mès: Si se mist a bandon entr' aus et le castel. Hautement
            lor escrie: «N' i garirés, quivert ! « Tart menrés la pucele a
            bourc ne a chastel!» Il fiert l' un des paiens trestout de
            plain eslais Que l' escu lui peçoie et desronpi l' auberc;
            Par mi le gros del ceur li fist passer le fer; Toute plaine sa
            lanche l' abati mort envers. Et quant le voit li autres, ne li
            fu mie bel, Qu' il set bien et espoire que li mort li est près.
            CXXXVI Quant li Sarrasins voit son compaignon a tere Qui
            fu mors et ocis, sanglent sor la vert herbe, Lor[s] a tel deul
            al ceur por poi que il ne derve. Volentiers le vengast li glous
            si l' ossast faire, Mais il vit le vasal tant aduré de
            guerre...... Et sist sor .i. destrier, il n' ot millor en tere,
            Et li coroit plus tost sor la montaigne bele
          
             Que ne cort cers ne dains, saingler[s] ne beste. Li glous
            s' en va fuiant par mi le tertre: Aiol[s] point le ceval, (se
            li) lasque le resne,  Et a brandie l' anste, l' ensenge bele;
            Vait ferir le paien en la roele,  Desor la boucle d' or li
            esquartele,  Et la bronge del dos toute dessere: Par mi le
            ceur li met l' anste novele,  Tout estendu l' abat mort [de]sor
            l' erbe: Puis a traite l' espee que il ot bele,  As .ii.
            mors Sarrasins trencha les testes,  Puis dist une parole qui
            molt fu bele: «Qui ces mors fouira, miex l' en doit estre;
            «S' en prenge les aubers, les armes beles: «Les destriers en
            menrai ens en ma tere.» Il rekevre sa lanche, (et) vint a (la)
            pucele. Aiol[s] tendi le main, sel prist al resne,  En
            riant li a dit: «Pris[e] estes, bele. «Vos n' irés mais avoec
            la gent averse:  «O moi venrés en France la boine terre;
            «Si serés baptisie et Dieu converse,  «Puis vous prendrai a
            feme, ne sai si bele.» Quant Mirabiaus l' entent, por poi ne
            derve. CXXXVII Des or chevauche Aiols vers sa contree:
            S' en maine la pucele de Dieu donee. Oiés com faitement s' ert
            dementee; Molt se claime souvent mal euree: «Or puis [jou]
            molt bien dire mal sui menee; «Mar me noristes onques, sire
            chier pere! «A tort et a pecié m' en sui sevree: «Jamais
            le roi d' Aufrike n' ere espousee!
