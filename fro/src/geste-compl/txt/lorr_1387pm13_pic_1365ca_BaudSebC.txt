
                  
            Baron, or faites pais, pour Diu le tout poissant! que Jhesu Cris de
            gloire, qui dedens Bethleant volt naistre de la Vierge pour nous
            faire garant des anemis d' enfer et de leur liu puant, vous voelle
            tous garder n' i soiés habitant! Or entendez histoire et canchon
            souffissant, gentement ordenee; li ver en sont plaisant: ch' est [d'
            ]armes et d' amours et de gent combatant et venut de la geste au
            boin roy Eurïant. Vous avés bien oÿ dire en autre rommant de la
            femme a che roy qui ot en son vivant .vj. fils et une fille a une
            fois portant, dont cascuns apporta le caïnne d' argent, dont
            Matabrune fist .j. mesquief si pesant: les caines leur osta, de quoy
            li .vj. enfant par le voloir de Diu furent chisne noant. Elÿas en
            remest, qui puissedi fist tant que trestoutes les kaynes revinrent
            puis avant, de quoy tout li enfant reprisent leur samblant et furent
            duc et conte, roy couronne portant. Or y ot une fille qui le corps
            ot plaisant, Rose fu appellee, le dame au corps sachant, et si fu
            mariee a .j. prinche vaillant; c' est Ernous de Biauvais, qui a
            prisier fist tant. Freres fu Bauduïn de Biauvais le poissant qui
            ochist le serpent a l' espee trenchant sus le mont de Tigris outre
            le mer bruiant. Chius Ernous prist le dame dont je vous voi contant,
            qui .vj. frerez avoit qui furent combatant; mais il morurent jone,
            che trovons [nous] lisant, et quant il furent mort, Rose, dont je
            vous chant, fu dame de Nymaie et couronne portant: si en fu Ernous
            roys per escanche venant. Pour chou sont eüreus, a le fois, li
            auquant qui ont en leur linaige .j. riche marcheant: quant tant ont
            assamblé adés en espargnant, il se laissent morir, de quoy il sont
            dolant, et li avoirs en vient souvant a un mesquant qui le boit et
            alloue et mainne grant bubant. Cheste roÿne Rose dont je fai mention
            fu dame de Nimaye; roy en fist son baron. Ante fu a Ydayn a le clere
            fachon, et celle si fu mere Godefroy de Buillon. De ceste Rose issi
            .j. hoirs de grant renon, Bauduïns de Sebourc, qui cuer ot de lyon.
            Sus cestui Bauduïn ay prise ma chanson et de ses .iij. biaus freres
            vous feray mention. Tout .iiij. furent roy, tenant noble roion:
            Esmerés li ainsnés tint Nimaye en son non et Glorians tint Chipre en
            se droite perchon; Alisandres, Escoche, chius ot d' onneur foison;
            Bauduïns li [m]ainsnez, qui cuer ot de baron, chius fu roys
            couronnez du temple Salemon et tint toute la terre jusqu' en
            Capharnaon: onques mieudrez de lui ne vesti haubregon. Le sanc
            Nostre Signour trouva o le lion qui le garda .vij. ans par delez .j.
            buisson, par d' encoste Abilant, une cité de non, ensi com vous
            orrés en la noble chanson. Or entendez a moy, chevalier et baron, et
            dames et puchiellez et jone danseillon; s' entendez jolis mos, mis
            en belle raison, courtois et delitablez et de noble fachon: car qui
            n' aroit en lui sens ne avision, comment on doit amer en le douche
            saison et maintenir d' amour jusqu' en conclusion, comment on doit
            amer et requerre le don d' amours par qui amant vivent en grief
            prison, mais qu' il ait cuer d' aprendre, je ne sai si bricon, s' il
            prent garde a mes dis et oïr ma chanson, jammais ne sera heure n' en
            vaille se mieux non. Mais aucune gent vont a le fois au sermon, qu'
            au revenir n' en scevent recorder un non; et li pluseur s'
            endorment, leur main a leur menton. Telz dort tant au monstier sans
            entendre orison, qu' au revenir ne puet dormir en se maison: encor
            vault mieux dormir que penser traïson. Signour, or entendez, pour
            Diu et pour sa crois, s' orrés bonne canchon et de biaus mos
            courtois: ch' est du ber Bauduïn qui puissedi fu roys de le sainte
            cité que conquist Godefrois. Or vous dirai comment, s' entendue est
            ma vois, chius Bauduïns regna, de Nimaye fu roys. Nouris fu a
            Sebourc, le castel maginois, dont il en ot le non, car certes che fu
            drois. .XXX. bastars i ot vivans a une fois; tout furent chevalier
            et fisent moult d' esplois en terre sarrasine et ou paiis franchois.
            De Bauduïn dirai, qui moult fu biaux et drois, comment vint a
            Sebourc ou il fu lonc tamps cois. Or commenche matere, telle n'
            orrés des mois. Roys Hernous de Biauvais qui tenoit les terrois de
            Nymaie le grand, ou moult a haut murois, estoit en son palais; o lui
            estoit Gaufrois qui sirez fu de Frise: mais tant fu maleois,
            traïtres, renoyez, si fausse fu sa fois, c' onques puis que Diux
            vint, li Peres beneois, en le Vierge Marie ou habita .ix. mois, ne
            nasqui onques leres ne traïtres redois
          
            qui pensast tant de maus, ne fesist [de] pus rois comme fist chius
            traïtrez adés haï tous drois. Mais en fin le paia Diux li souverains
            roys: car quiconques fait mal, l' escripture des loys nous
            tiesmoigne et approve, on le set et c' est drois, qu' en ce siecle
            ou en l' autre li en vient grans anois. Et quant .j. mau traïtres a
            en ce mond ses drois, s' il le rechoit en gré, Diex li est si
            courtois qu' il li alige l' ame au double mille fois. Mais il sont
            bien aucuns, plus de .ij. ou de trois, qui scevent miex connoistre
            gros ou florins de pois qu' il ne fachent celli qui souffri les
            destrois pour nous a raquater en l' arbre de le crois. Pequieres,
            car t' avisez et ore et autrefois! Ja ne seras connus, se Dieu ne
            reconnois. Signour, ichius Gaufrois, qui estoit ducz de Frize,
            estoit tant hardis homs et de si haute emprise, qu' il n' avoit plus
            crueus de lui jusques en Pise. O le roy se tenoit, qui Niemaye ot en
            prise: gerre ot en son paiis de gent que moult poi prise; adont ne
            s' i tenist pour l' or de Vautamise. Des siens estoit haïs. Ne sai
            par quelle guise roys Ernous le retint, qui moult ama franquise, s'
            en fist son senescal: en sa main li a mise toute son herité qu' il
            tint jusqu' en Falise. Mais chius leres Gaufrois, de quoy je vous
            devise, en la roÿne Rose avoit son amour mise, pour chou que belle
            estoit et de tres haute emprise: car plus belle de lui n' avoit
            jusqu' en Farise. Chius Gaufrois lë ama par male convoitise; mais la
            gente roÿne estoit si bien aprise, miex amast c' on l' ardist a
            dolerous juïse que ja le traïtour amast par nulle guise. La bonne
            preudefemme, c' est bien drois c' on le prise; et quant autre se
            fait, drois est c' on le desprise: car moult a li preudoms et
            honneur et franquise quant il a a sa table se preudefemme assize. On
            doit croire se femme, puis qu' elle bien se prise, car ja ne
            mentiroit de riens qu' elle devise: aussi vous puist aidier en yver
            vens de bize. Ichius Gaufrois de Frize estoit en amour gaie; en
            amours [est] si fort pour Roze de Nymaie, dire ne li ozoit pour che
            qu' il le vit vraie envers le roy Ernoul, s' est drois qu' il s' en
            retraihe. Mais amours ne li laist, qui les amans assaie: riens ne li
            oze dire, mais souvent li assaie et de li regarder en disant: «Que
            feraie? Roÿne souffissant, n' est drois que vous retraie les griés
            maus que je sens! Morrai [ge] dont ou naie?» Ensi disoit Gaufrois,
            cui amours ensi paie, pour la dame royaus pour cui amours l' esmaie.
            Gaufrois fu moult souspris de l' amour la roÿne. La dame ot .iiij.
            fiex de moult tres haute orine, car il furent estrait du linage le
            chine. Li ainsnez ot .vij. ans, s' ot blanche le poitrine; Esmerez
            ot a non, boine fu sa couvine. Bauduïns fu mainsnez, qui fu d'
            entente fine; adont n' ot que .ij. ans; vestus fu d' un hermine: il
            n' ot si bel enfant ne de telle doctrine dessi jusques en Gresse, le
            terre alixandrine. Li peres voit ses fiex par la sale marbrine
            jouant li .j. a l' autre; dont dist: «Vertus divine, envoie mes
            enfans honneur qui ne decline.» Certez, il avoit droit quant de
            priier n' en fine: en söef norreture, ni en douche gesine, ne gist
            bonne aventure, se Diex ne le destine. Roys Hernous de Biauvais fu
            au disner assis d' encoste la roÿne, blanche com flour de lis. Li
            roys voit par le sale aler ses .iiij. fils: Esmerez li ainsnez,
            Bauduïns li petis, Glorians, Alixander, qui les corps ont faitis.
            «Enfant», ce dist li peres, «je pri a Jhesu Cris qu' il vous ottroie
            honneur et en fin Paradis.» «Amen!» che dist Gaufrois; puis getta
            .j. faus ris et a dit coiement: «Se longement sui vis, roys, je t'
            enherberai, s' arai tez filz murdris et s' averai ta femme, si serai
            ses maris: car je n' aim mie otant a veoir Jhesu Cris com je fai
            vostre corps, roÿne de haut pris!» Sifaitement pensoit li leres
            maleïs. Atant est .j. messaige qui ou palais s' est mis: il estoit
            moult forment lassez et mal baillis; il vint devant le roy, si s'
            est a genous mis et dist: «Chiux Diex de glore, qui en le crois fu
            mis, il vous garite, sire, et vous et vos amis.» Et li roys li
            respont: «Bien veigniez vous, amis. De quel terre venez, ne de
            confait pays?» «Biau sire, je me sui d' outre mer revertis. Avoec
            Pieron l' ermite m' estoie en le mer mis si comme pelerins, pour
            vengier Jhesu Cris. Vo frerez Bauduïns de Biauvais, li hardis, m'
            avoit fait panetier: de moi estoit servis. Au mont de Kievetout
            arriva li marchis; la arriva li poeples qui creoit par avis ou Pere
            droiturier, le Roy de Paradis. La trouvames paiiens, [les cuive]rs
            maleïs: Corbarans d' Oliferne, .j. Sarrasin maudis, assali Cristïens
            au mont dont je vous dis; Ne sai que vous diroie, si m' aït sains
            Remis! Li poeples cristïens i fu tous desconfis:
          
            Bauduïns de Biauvais, vo freres, i fu pris, et Richars de Cammont i
            fu des Turs saisis, et dans Harpins de Bourgez, qui söef fu norris,
            Bauduïns Cauderons, et bers Jehans d' Alis, et li vesquez du Puy,
            qui tant fu agentis. Et Pieres li ermites est de cha rafuïs; et je
            en escapai, navrés et mal baillis: si vous sui venus dire com grans
            est li peris de vo frere germain, qui tant estoit gentis. Or s' en
            va outre mer .j. poeples beneïs; Godefrois les conduist, qu' a
            Bullon fu norris. E! roys, souviengne toi de le mort Jhesu Cris, de
            Bauduïn ton frere, qui est li tiens amis, comment il tient prison en
            le terre au Persis, par dedens Oliferne, le chité de haut pris:
            encore est il en vie; et pour chou le te dis, qu' au besoing voit li
            homs et en fais et en dis qui l' aimme bonnement; car li homs, j' en
            sui fis, qui n' aide le sien frere qui est en tel point mis, .j.
            estrainges se puis se fie est bien quetis.» Quant Hernous entendi le
            parler du message, ot moult le cuer dolant quant oÿ le dammaige de
            son frere germain; puis dist par biau langage: «Par le foy que je
            doi tous cheus de mon paraige, ammais n' arresterai, ne pour fol ne
            pour sage, s' arai outre le mer conduit si grant bernage que sus les
            Sarrasins monstrerai tel haussage que mon frere rarai, qu' il
            tiennent en servage.» Quant la dame l' entent, s' ot le cuer plain
            de rage: si dolante ne fu onques en son eage. Elle appella le roy,
            qui fu de haut linage: «Sire», dist la roÿne, «vous pensés grant
            oultrage, qui ensement volés laissier vostre heritage et vos .iiij.
            biaus fiex qui sont en cest manage.» «Dame», ce dist li roys, «par
            Dieu et par s' ymage, g' irai vengier mon frere, qui tant a fier
            corage: outre mer passerai, a calant et a barge.» «Sire», ce dist
            Gaufrois, qui ou corps ot le rage, «g' irai aveuquez vous en che
            pelerinage, si menrai de ma gent, qu' o moy feront passage, et si
            vous aiderai sus celle gent ramage.» Puis a dit coiement, c' on n'
            oÿ son langage: «Autrement ne pooie acomplir mon corage. Jammais ne
            revenrez en cestui heritage, car je vous venderai a roy ou a aufage;
            et puis arai vo femme au droit de mariage.» Ensement pensoit chius
            qui au corps ot le rage. Amours li ot son cuer mis en mauvais usage:
            c' est folement amet quant on fait son dammage. Li gentis roys
            Hernous ne se volt deporter qu' il ne mandast sa gent et les fist
            assambler; et a fait sen tresor ouvrir et desfremer, as povrez
            pelerins en a fait presenter: fist une croiserie pour Sarrasins
            grever. Gaufrois ala en Frise ses amis assambler; a Nimaye revint
            pour le roy conforter. Li roys s' esploita tant, qu' il fist sa gent
            entrer en barges et calans pour le bescuit porter et pain et char et
            vin, pour ses gens söeler. Puis vint a sa moullier le congié
            demander; ses .iiij. fiex courut baisier et acoler: a [E]smeret l'
            ainsnet volt li bons roys donner une affike d' or fin, et li ala
            poser devant en le poitrine, ou elle doit ester, et puis li dist:
            «Biax fiex, or le voelliés garder tres bien, ou non de moy, si qu' a
            mon retourner e le puisse sour vous en che point retrouver; et se
            Diex consentoit qu' il me fausist finer, tant que l' arez sour vous
            le porrez regarder et priier Jhesu Crist qu' il me voelle sauver:
            car vous estez ichius que je puis miex amer.» adont encommencha li
            enfes a plourer; et li peres aussi em prist a souspirer. Li mere
            pleure aussi et commenche a crier, en disant: «Riches roys, comme il
            me doit peser de ce qu' en che voiage vous voi ensi aler.» «Dame»,
            che dist li roys, «tout chou laissiés ester; car j' ai par maintes
            fois oÿ dire et conter que qui va outre mer pour Sarrasins grever,
            s' il i va loyalment, .iij. armes puet sauver: g' i voi pour le
            vostre ame envers Diu acquiter; pour l' ame de mon pere i voeil
            aussi aler, et l' ame de ma mere: ches trois voeil impetrer en
            cest[i] saint voiage qui tant fait a löer. Et la ame de moy ira, par
            confesser la ou Diex le vaura [et] mettre et ordener. Car Escripture
            dist, ja l' ai oÿ conter, qui prie pour autrui, pour lui fait
            labourer.» Preudoms fu roys Hernous, et de bonne maniere. Douchement
            prist congiet a le roÿne chiere et a ses .iiij. fiex, qui sont de
            belle chiere. Roze pleure forment: il n' est cuers, durs com piere,
            s' il veïst la endroit au partir le maniere, qui ne s' amolïast,
            tant fust d' entente fiere. La dame mainne doel: plus sentoit de
            hasquiere que s' elle veïst la tous ses amis en biere. Li roys s' en
            departi de volenté legiere. Gaufrois vint a la dame, qui de cuer fu
            entiere; douchement li a dit parole losengiere: «Dame, ne vous
            doubtez; foy que je doi saint Piere,
          
            mon signour aiderai dessus le gent laniere, si ne vous en doubtez en
            nesune maniere: e le vous ramenrai sain et sauf, sans litiere.»
            «Gaufrois», dist la roÿne, «Diex [oie] vo proiere.» Gaufrois se
            departi de la dame au corps gent. Avoec le roy Ernoul et aveuques sa
            gent se mist en haute mer a l' orage et au vent; et la dame remest,
            qui le cuer ot dolent. Puis ne demoura gaires, mais bien
            prochainement vint par dedens Nimaye, la chité qui resplent, &
            Wistaces de Boulongne au fier contenement, cousins a le roÿne
            germains entierement. Ou palais a Nimaye, qui pains estoit d'
            argent, entra li quens Wistaces, qui tant ot d' ensïent; sa cousine
            trouva, plourant moult tenrement. Wistaces le salue, si a dit
            hautement: «Roÿne de Nimaye, or ne plorés noient pour le roy vo
            signour: il oevre sagement, qui va outre le mer sus sarrasine gent
            vengier le digne mort de Dieu omnipotent. Andoi mi frere y sont, qui
            sont vostre parent: Godefrois, Bauduïns que Diex gart de tourment. A
            Niques les laissai, qui sus le mer s' estent: conquise l' ont par
            forche, au Dieu commandement; or vont a Anthioche assegier
            vraiement. Mi frere vous salüent de fies plus de chent. A Bouloingne
            m' en vois, ma mere m' i attent, ou je recorderai, se je vis
            temprement, nouvelez de mes freres, qui moult ont hardement; puis
            repasserai mer assez hasteement.» Et quant la dame l' ot, a ses .ij.
            bras le prent; douchement l' acola et li dist hautement: «Cousin,
            bien veigniés vous en chestui cazement; regardez vo linage, comme il
            croist grandement.» Ses .iiij. fiex li monstre, ou grans biautez
            resplent. «Cousine», dist Wistacez, «je vous ai en couvent que ces
            .iij. enmenrai, sans nul arrestement, a Bouloigne, ou ma mere
            laissai a coer dolent: car volentiers verrai les enfans de jouvent.
            Le plus petit arés en vo gouvernement, et j' enmenrai les .iij. par
            vostre otriement: car d' anter ses amis vault on miex bien sovent:
            qui eslonge des iex, on dist communalment, il eslonge du cuer:
            antise amour aprent. «Cousine», dist Wistaces, «je vous requier et
            prie que je puisse mener ma mere, vostre amie, ches .iij. enfans
            gentis qui sont de sa lignie; temprement les rarés, ne vous [en]
            dobtez mie.» Et la dame respont: «Et je les vous otrie.» Wistaces
            sejourna illuec une nutie; l' endemain s' en parti o sa chevalerie.
            Une litiere fu moult bien apparellie ou li enfant sont mis, qui tant
            ont signourie. A Boulongne s' ent vont, s' ont la chité laissie, ou
            la dame remest dolante et courouchie: le petit Bauduïn ot en sa
            compaignie. De la dame lairai jusqu' a une autre fie, et du roy vous
            dirai qui s' en va a navie parmi le haute mer, qui tant est
            resoignie. Des journeez qu' il font n' est drois que je vous die.
            Tant vont nagant par mer [icelle baronnie, qu' il ont enmi la mer]
            grant navire coisie: ch' estoient Sarrasin, cui le corps Diu maudie,
            et si les conduissoit li fors roys d' Orcanie et li Rouges Lions fu
            en sa compaignie. Chius venoit d' Antioche, une cité garnie, ou il
            avoit eü bataille resforchie et grant destruction de cheux de
            paienie; car Brohadas, li fiex au soudant de Persie, i avoit esté
            mors, si com l' istoire crie, et li Rouges Lions ot le teste
            trenchie: et chius estoit ses fiex qui menoit le navie. Pour son
            pere ploroit et menoit laide vie: Godefrois de Buillon, qui tant ot
            signourie, l' avoit mort en bataille, a l' espee fourbie; et
            Brohadas ausi tua par compaignie. Corbarans l' emportoit tous les
            plains de Surie; et li jones Lions, qui Abilant maistrie, en
            reportoit son pere, pour cui il brait et crie; s' en remenoit sa
            gent matee et desconfie. Mais il ont en la mer veüt no baronnie:
            bien seurent que c' estoit de la gent baptisie, car sus les bors des
            neifz ot mainte crois drechie et riches confanons; ch' est che qui
            senefie que chil dedens creoient en le Vierge Marie. Quant li Rouges
            Lions a ichelle ost coisie, Il a dit a sa gent parole bien prisie:
            «Signour, vous qui m' amez, aujourd' ui je vous prie que la mort de
            mon pere soit maintenant vengie; car n' est mie boins enfes, qui
            mort de pere oublie puis qu' il le puet vengier a l' espee fourbie.»
            Dist li Rouges Lions, qui fu roys d' Abilant et sirez des desers,
            qui i sont si tres grant: che sont gent cristïene qui chi vienent
            nagant: or soiés aujourd' ui hardi et combatant. Godefrois de
            Buillon a fait mon cuer dolant: par devant Antioche desconfi
            Corbarant et ochist Brohadas et mon pere devant; mais par les
            candelabres qu' a Miekes sont ardant, jammais n' arai mon cuer baut,
            lïet ne joiant,
          
            s' arai vengiet mon pere, que j' en vois remenant.» Et chil ont
            respondu: «Vous alés bien parlant.» Li ordeneur des os sonnent maint
            olifant, buisinez et arainnez; bien s' en vont aprestant. et quant
            li Cristïen virent le convenant, en conroy se sont mis; bien se vont
            ordenant. Or dist li roys Hernous: «Biau signour, or avant! Cascuns
            se poet sauver, s[ë] il poet, maintenant. Veschi gent sarrasine qui
            croient Tervogant. Que feriens nous a Romme, nobile combatant, quant
            nous avons trouvé saint Piere chi devant? Or se poeent sauver li
            petit et li grant; car chil qui chi morront, je vous jur et creant,
            les ames en iront ou trosne reluisant, la ou il verra Diu en son
            propre samblant. Il vaut miex a morir en Jhesu Crist vengant que
            vivre faussement en che siecle mescant: en Paradis seront porté li
            trespassant.» Gaufrois entendi bien le parler souffissant, mais pour
            Diu [a] vengier n' entra point el calant. A soy meïsmez dist: «Tout
            cil sont non sachant, qui convoitent leur mort et vont en riens
            hastant: car puis c' uns homs est mors, il n' a au sien noiant, si
            le boivent et galent si hoir ou si enfant. Je tieng a paradis che
            siecle deduisant quant .j. homs i puet faire son bon et son commant
            et avoir belle dame et boire des vins tant c' on se fache servir en
            gales et en cant. Cil qui ont povreté sont en infer manant, car je
            tieng pour infer le regne d' un mescant.» Esi disoit Gaufrois, qui a
            nul bien ne bee. Le roy en appella, a moult haute alenee: «Sire», ce
            dist Gaufrois, «or oiés me pensee: se croire me voliés, hui en ceste
            journee je feroie une cose, s' il vous plaist et agree, que dedens
            .j. batel iroie faire entree et s' iroie veoir ceste gent foursenee:
            si seroit de par moy toute leur gent esmee. Se rendre se voloient,
            sans cop ferir d' espee, et croire Jhesu Crist et le Vierge löee,
            une moult belle aumoisne i ariens allevee.» Et li roys respondi, qui
            a nul mal n' i bee: «Gaufrois, c' est tres bien dit! Bonne l' avez
            trouvee. Or i alez briefment, sans nulle demouree. En terre
            sarrasine as esté mainte anee, si sais bien le raison de la gent
            destrivee. Or i alés bien tost, sans faire demouree, jusqu' a tant
            que sachiés a quoy chius poeplez bee.» Dont s' en parti Gaufrois,
            qui ait male journee! En un batel entra, sans nulle demouree, et s'
            emmena o lui des gens de sa contree cheulz ou plus se fioit par
            bonne amour privee. En le mer s' esquipa, perilleuse et salee. Prist
            .j. rain d' olivier, dont la nés fu paree, son caperon baulie, s' a
            enseingne monstree qu' il voelt a eulz parler sans commenchier
            merlee. Quant li Rougez Lions a le cose esgardee, il dist a ses
            barons: «Ceste gent cristiennee voelent a moy parler: or menons
            grant posnee, car ja de raenchon n' en averai denree.» Adont vint li
            batiaus qu' en leur ost fist entree. Gaufrois s' est escriés a moult
            haute alenee: «Ou est vo souverains, franque gent honouree?»
            Adonques fu menez par le gent deffaee en une riche barge qui bien fu
            garitee: .j. castel i avoit et haute tour levee. La estoient paien,
            cascuns le teste armee, et li Rouges Lions avoit ou puig l' espee:
            n' ot plus bel Sarrasin jusques en Galilee. Et quant Gaufrois le
            voit, si li fist enclinee; en lange sarrasine, dont sa bouche ert
            letree, salüa le paien de haute renommee. Et li Rouges Lions li dist
            a le volee: «Par Mahon, Cristïens, le char as trop ozee, qui chi t'
            es embatus! Le teste aras coppee, en despit Godefroit qui Nike a
            conquestee et le mien pere mort et ocis par espee.» «Sire», che dist
            Gaufrois, «belle l' avez trouvee! Vous ne porriés valoir, pour d' or
            une quaree, que je fuisse tuez ni ochis en mellee; car je croi
            Mahommet il a plus d' une annee: ne sui pas Cristïens, en creanche
            rieulee, comment que de baptesme fust me char arouzee; ne croi nient
            plus en Dieu qu' en une saus pelee. car ne fu onques eure, se m' ame
            soit sauvee, que je ne amasse miex a faire desjunee d' une pieche de
            char, fust ou fresque ou salee, que moy cuminier d' une oste
            consacree.» «Sire», che dist Gaufrois, «or me laissiés parler. Le
            mort de vostre pere vous oi chi regreter: ne le pöés vengier, se je
            vous voeil grever; se je vous voeil aidier, bien vous pöez vanter
            qu' ains si belle vengance n' oï nulz recorder.» Quant li Rouges
            Lions le prist a escouter, adont courut Gaufroit baisier et acoler.
            «Amis», ce dist li roys, «Mahons vous puist sauver! Or voeil d' ore
            en avant par vo conseil ouvrer; ne vous ne sarés chose en che monde
            rouver que tantost ne vous fache baillier et delivrer. Et s' avoec
            moy volez venir et demourer,
          
            je vous ferai ma seur a moullier espouser: Elÿenor la belle, qui
            tant a le vis cler; il n' a si biel enfant, si lonc c' on puet aler,
            et si n' a que .xij. ans, mais on ne puet trouver plus belle de son
            corps en terre ni en mer.» «Sire», ce dist Gaufrois, «tout chou
            laissiez ester; je ne voeil vostre seur, bien le doi refuser. J'
            aims la plus belle dame qui sur piés puet passer; mais je ne puis
            noient goïr ne possesser, car elle a .j. baron qui trop fait a
            doubter, que je vous vaurai vendre, sel volés acater: mais c' est li
            plus hardis qui puist de vin gouster, amis a Godefroit le hardi
            bacheler. Li enfant de ce prinche que vous vaurai livrer sont cousin
            Godefroit germain, au vray conter. Quant vous arés ce prinche, si le
            faitez finer; et g' irai a Nimaye sa moullier espouser. Et ses
            .iiij. biaux fiex vous ferai presenter, qu' en despit Godefroit
            ferez a mort livrer et en .iiij. quartiers despechier et couper;
            ensi les porrez faire a Godefroit porter: de si belle venganche n'
            oÿ nuls homs parler, que vous arez par moy, chou est certain et
            cler. Mais ains que vous puissiez cestui fait terminer, me donrés
            tant d' avoir que vaurai demander; et vaurai boire a vous enchois
            mon dessevrer: car a tel marchandise faire et perseverer affiert
            bien carité et boire boin vin cler.» «Par Mahon!» dist li roys,
            «bien me doit agreer! Or alons boire ensamble sans point de l'
            arester, car j' ai par pluseurs fois oÿ dire et conter que trop pau
            de marquiez voit on a bien aler, puissedi c' on en fait carité
            respiter.» Entre Gaufroit de Frise et le Rouge Lion i ot mainte
            parole dite par traïson. Li Turcz prist par le doit le traïtur
            frison, la sus en son castel qui est en son dromon l' emmena
            vistement. La leur aporta on a mengnier et a boire assez et a
            foison. Gaufrois i fist venir chiaux de sa nourechon; dist au Rouge
            Lion: «Veschi par quel raison je voeil aler avant sus ceste opinion:
            je vous deliverrai roy Ernoul le baron afin que vous metrez a
            execution le poeple cristïen dont il y a foison, fors une seule
            nefz, ou j' arai mon pingnon qui sera painturez sus le vostre
            blaison: ichil seront sauvé et aront garison. De tout le remanant ne
            prendrez raenchon; s' uns seuls en escapoit ce seroit mesprison.
            Ensi arés le roy; s' en prendez vengison par itel couvenent que d'
            or plain .j. dromon arai pour che marquiet faire delivrison.» Dist
            li Rouges Lions: «A vo division: en couvent le vous ai, sus le loy
            de Mahon, afin que vous fachiés qu' a prochaine saison me soient chi
            tramis li .iiij. dansellon qui sont cousin germain Godefroit de
            Buillon.» Dont li jura Gaufrois, qui cuer ot de felon; puis dist:
            «Je m' en irai a Ernoul le baron, se li dirai, biau sire, se il vous
            vient a bon, que renoier volez Jupin et Baraton et croire Jhesu
            Crist, qui souffri passion.» Dist li Rouges Lions: «Par mon dieu
            Apollon, vous estez saiges clers; bien savez vo lichon!» Or fu la
            traïsons ordenee et bastie. Gaufrois s' en departi o cheulz de sa
            lignie et leur a dit: «Signour, par amours je vous prie: soiés liet
            et joiant et menez chiere lie, car se ceste besoingne puet estre
            parfurnie, je vous ai en couvent, sus le Vierge Marie, cascuns de
            vous donrai si haute signourie que li menres de vous ara tant en
            baillie: terrez, bours et chastiaux et or fin qui rougie, que
            Paradis arés en vostre plaine vie. Soions tous traïtours, car mes
            corps vous afie que jammais nulz preudoms ne qui en Diu se fie ne se
            porra chavir ni avoir manandie: car qui est povrez homs, vous vez
            que Diex l' oblie, et li mondes en fait aussi se moquerie!» Et cil
            ont respondut trestout a une fie: «Gaufrois, vous dites voir, par le
            corps saint Elie! Or pensés d' essauchier fausetet et envie: car
            vous n' en sarez ja tant penser en vo vie, qu' il ne samble a nous
            tous trop poi de la moitie.» Or sont li traïtour tout d' un
            aloiement. Gaufrois fist son batel sigler tout droitement dessi
            jusques en l' ost, ou li bons roys l' atent. Li calant et les
            bargez, dont plus i ot de cent, estoient ordenet bien et
            souffisanment pour combatre as payens, cui li corpz Diu cravent.
            Quant li roys vit Gaufroit, si li dist hautement: «Gaufrois, com
            vous avez demouret longement!» «Ne le puis amender», dist Gaufrois,
            «vraiement. N' ay pas trop demouret; ne le plains de noient, car j'
            ai bien besoigniet, si vous dirai comment: veischi les Sarrasins, ou
            j' ai fait parlement: il ont .j. gentil roy et de boin esscient: il
            est roys d' Abilant, qui sus le mer s' estent. A Antioche aloit, o
            son efforchement,
          
            au boin duc Godefroit, a cui Buillons apent, pour rechevoir baptesme
            et le saint sacrament: il se voeilt convertir a no loy proprement.
            Or lui ai fait de vous si boin racontement que vous arez l' onneur
            de son baptizement: vous voeilt obeïr, dou tout a vous se rent: j'
            en ai pris a eulz et foy et serement.» Dist li roys de Nimaye, au
            fier contenement: «Diex me doinst boin le fin; j' ai boin
            commenchement.» Dont furent li plusour resjoÿ durement. L'
            ordenanche ou il furent laissierent vistement, e Sarrasin venoient
            par grant enforchement. Ne se monstroient mie armet communalment:
            dessus les haubergons, qui reluissent qu' argent, avoient les
            mantiaux vestis moult noblement. Quant vint a l' approchir, je vous
            ai en couvent, les mantiaus desvestirent, si crient hautement:
            «Trahit estez, glouton, Mahommet vous cravent!» Archer, arbalestier
            i traient radement. Gaufrois prist les traïtres, qui scevent son
            couvent; avoec les Sarrasins se tourna esroment. La commenche
            bataille et orrible content; mis furent Cristïen a doel et a
            tourment. N' ierent point ordenet, par l' enheudissement de Goufroit
            le felon, qui par mal essïent ot vendu son signour et traï
            faussement. Car ensi que Judas traï Dieu faussement, fu li bons roys
            traÿs et vendus pour argent. Helas, que traïtour sont et fel et
            pullent, et c' on les doit poi plaindre quant on les pent! Quant li
            bons rois Ernous perchiut le traïson et qu' il estoit vendus par
            Gaufroi le felon, de cuer reclaimme Dieu et son saintisme non.
            Membre lui de sa dame, qui Rose avoit a non, et de ses .iiij. fiex
            de haute estration, qui furent du linage Godefroit de Buillon. «E,
            Dame», dist li bers, «a quel destruction me char sera livree par le
            geste Mahon! Ahy, enfant roial, de bonne norrechon, tempre perdez vo
            pere et par grant mesprison!» Lors entoise le brant qui trenche de
            randon; .j. Sarrasin feri, cousin Rouge Lion: la teste li fendi
            dessi jusqu' au menton. Bien s' i prouva li roys, onques miex ne vit
            on. Encontre .iiij. leus valent poi .ij. mouton: li roys Ernous fu
            pris, ou il vausist ou non, et tout si homme mort, sans nulle
            raenchon. Car bataille de mer, c' est grant confusion: quant li
            mesquanche tourne sus aucune parchon, il n' en poet escaper
            chevalier ne pieton. A bataille sus terre escaper en voit on, en
            bataille de mer n' i a nulle raison. Mis furent tout a mort pour
            icheste occoison. Li roys Ernous fu pris, en grant contrition, et
            Gaufrois s' escria: «Or me donnés men don!» Dist li Rouges Lions:
            «N' en aiés soupechon: bien vous tenrai couvent, foy que je doi
            Mahon.» Adont li fist querquier d' or fin plain .j. dromon. Gaufrois
            se mist a voie, o lui si compaignon, et leur a dit: «Signour, or
            soiés tout preudon, car vous arés vo part, a me grant region; a tout
            quanques j' arai, averez vo parchon: jammais ne vaurai faire nul
            jour fors traïson.» «Certez, vous dites bien», ce dïent li felon;
            «puis c' on a commenchiet, de pis en pis fach' on.» Car li homs est
            mesquans, si ait m' ame pardon, puis qu' il voelt estre leres, qu'
            il n' emble a grant foison: car quiconques dessert tres bien le
            caïngnon, ne doit plaindre sa mort, quant pendre le mainn' on. Vont
            s' en li traïtour qui le roy ont vendu. «Hé, Diex», ce dist
            Gaufrois, «com j' ay d' avoir eü! J' en ferai des amis, si en seront
            mi dru chil a cui j' en donrai. Adés sont bien venu chil qui poeent
            donner. Or venrai a l' argu ou j' ai piecha pensé, car j' arai grant
            vertu. Ahi, roÿne Roze, li plus belle qu' ainc fu, j' arai le corps
            de vous, bras a bras, nu a nu, mais que Jhesus me mayne a droit port
            de salu! Se mi pequiet sont meur, or ai je tout perdu.» Dés or s' en
            va Gaufrois, a cui Diex mal ottroie. Et li Rouges Lions laist le
            bataille coie; le roy Ernoul emmayne, a cui forment anoie. Tant vont
            li Sarrasin, qui demaynent grant joye, qu' il virent Abilant, dont
            li murs reflamboie; au port son descendu, monter fisent leur proie;
            en le cité entrerent parmi le maistre voye. Elïenor, qui bien fu
            vestie de soie, le plus belle puchelle qui fust jusques a Troie, est
            venue a son frere, comme plaisans et coie; trop miex le festïa que
            dire ne saroie. «Frere», dist la puchelle, cui grans biautez
            mastroie, «or est nos peres mors, je sai piecha le voie: Godefrois
            le tua, cui Sarrasins guerroie; au lez [de]viers Surye no linage
            cuivroie: sachiés ce poise mi. Vir pendre le vauroie, et tous les
            Cristïens: moult joyans en seroie.» «Ma seur», ce dist li roys,
            «drois est c' on vous en croie. Laissiés vostre plourer, car mes
            corpz vous en proie. Jammais doel n' en menrai: pour ce ne le
            raroie; quant mes peres est mors, li escanche en est moie.»
          
            Dist li Rougez Lions: «Ma seur, or entendez: bien m' a aidiet
            Mahons, quant vis sui escapez. D' autre part, en le mer, ai eut a
            faire assez, car j' encontrai ce roy, que vous ichi vaez, a .xx.
            Cristïens richement adoubez. Chiex roys si m' a estet vendus et
            delivrez par un sien chevalier qui li estoit privez: j' en donnai
            tant d' avoir, emplie en fu le nefz. Or li vaurai detraire les flans
            et les costez et mettre a dure fin, si comme löerez.» «Frere», dist
            le dansele, «savez que vous ferez?» Boin conseil vous donrai, se
            croire me volez. Puisque chils Cristïens est drois rois couronnez,
            vous ferez moult grant sens s' encore le gardez: che seroit a le fin
            que, se nostre chitez estoit jammais assise des Cristïens doubtez,
            se vous eüssent pris ou vous ou vos privez, par che roy cristïen en
            seroit respitez. Je le garderai bien, si vous le me livrez.»
            «Belle», ce dist li roys, «si sagement parlez, qu' ains femme ne
            dist chou, tant fust viex ses aëz! Je le vous doins et baille: en
            prison le tenez.» «Par Mahon», dist le belle, «si com vous
            commandez!» Dont fu li roys Ernous en sa cambre menez. Et le
            puchelle i vint, quant disners fu passez. Moult honnoura le roy et
            li fist d' amistez; son estre li requist. Il li en dist assez:
            «Belle», ce dist li roys, «voir, je suis mariez. De Nimaye sui roys,
            sirez et avöez. Et s' ai .iiij. biaux fiex de ma char engenrez: li
            ainsnez a .xij. ans, s' a a nom Esmerez certez, c' est li plus biaux
            qui de mere soit nez. Pleüst a Jhesu Crist, qui en crois fu penez,
            que moi et vous fuissiens dedens mes roiautez, afin que vostre cuer
            fust a Dieu attournez: Esmeret vous donroie, mon fil qui est
            ainsnez.» «Sire», dist le puchelle, «tant prisié le m' avez, jammais
            n' arai baron, bien croire m' en pöez, fors le vostre biau fil, se
            vous le me donnez.» «Belle», ce dist li roys, «trop est jones d'
            assez pour faire le mestier dont grant besoing avez.» «Sire», dist
            le puchelle, «j' atenderai assez; or me donnés vo fil, vous serez
            delivrez.» Et dist li roys Arnous: «Si com vous commandez; dés ichi
            le vous doins, puisque vous le volez. Et s' il avenoit coze que je
            fuisse finez ou chemin, douche dame, par ou vous me menrez et vous
            escapissiez, que fust de Diu li grez, enseignez vous donrai qu' a
            mon fil vous direz, dont vous cognisteroit, se par dela alez. A
            toutez ces enseignez, quant de lui fui sevrez, a .ij. bras l'
            acolai, dessus Nimaye es prez, et li mis une affique d' or fin, ja
            n' en doubtez, devant a sa poitrine et li priai assez que l' afique
            gardast tant que fuisse tournez et ralez par dela: et se g' iere
            finez, au mains l' en souvenroit, s' il estoit avisez, et prieroit
            pour moi, que je fuisse sauvez.» «Sire», dist la pucelle, «moult
            sagement parlez; et Diex me laist tant vivre, ou mez cuerz est vöez,
            que je voie l' enfant que chi tant me löez et que vous soiés, sire,
            de chaiens escapez.» «Elas», ce dist Ernous, «belle, car en pensez
            par quoy Gaufrois de Frise, li traïtres prouvez, puist estre bien
            paiés selonc ses loyautez: faussement m' a vendu, dont c' est
            gran[de] pitez.» Elïenor la belle, ou grande est li biautez, a pris
            .j. biau forgier qui bien estoit fremez; tantost le deffrema, elle
            en portoit les clés, puis en trait une ymage telle com vous orrez:
            elle estoit de fin or, ce dist l' auctoritez: c' estoit un crucefis
            en une crois entez. «Sire», dist la pucelle, «ce crucefis vaez: je
            le aoere et croi, jammais en doubterez. Cascune matinee que mes
            corpz est levez e le baise .iij. foys, telle est ma volentez, en l'
            onour dou Signour qui en crois fu clöez et de la mere Diu dont
            Jhesus fu portez; et au vespre ensement est de moi aourez. C' est en
            le ramenbranche de Diu, qui fu penez, a qui je pri de cuer qu' il
            soit mes avöez et que ja ne consente que mes corpz soit finez tant
            qu' iere baptisie en saint fons consacrez.» «Pucelle», dist li roys,
            «bonne creance avez. Or sui de cuer joyans que no loy aourez.» Ensi
            fu roys Ernous la endroit enfremez, tant qu' il avint adont, si voir
            que Diex fu nez, que gerre commencha dedens ces heritez, dont li
            Rougez Lions fu lonc tamps enserrez: .j. ammiraus l' assist as logez
            et as trez. Mais Ernous de Biauvais s' i fu si bien provez qu' il
            ochist l' amiraut, et fu par lui mattez. Tamps est que je m' en
            taise, si soie retournez a Gaufroi le traïtre, dont vous oï avés qu'
            a Nimaye arriva et o lui ses barnez: il ont les noires cotez, noirs
            mantiaux afublez, et menoient grant doel parmi les heritez. A Nimaye
            le grant en est li cris levés et dïent l' un a l' autre: «Par foy,
            vous ne savez? Li roys Ernous est mors et ochis et tuez!
          
            Il fu enmi le mer des paiens encontrez; de .iiij. calans n' escapa
            c' une nés: en cellui est en vie li dux Gaufrois remez.» La roÿne le
            sot; moult fu ses cuers irez, que s' on peüst morir de doel et de
            grieftez, la roÿne fust morte et li siens tamps passez. Mais on ne
            poet morir de doel, bien le savez; car quant le Mere Dieu vit que
            ses fiex clöez fu en le digne crois, d' espines couronnez, de la
            lanche ferus et au cuer entamez, morte fust tost de doel; mais Diex,
            li rois löez, en ordena adont que doelz seroit passez droit au chief
            de .iij. jours, le plus fors trespassez. Pour la Mere Dieu fu chius
            estas ordenez. Quant Roze la roÿne ot la dure nouvelle que ses sires
            fu mors, ses grans doels renovelle. «Ahi, bons roys Ernous», ce dist
            Roze la belle, «j' ai pour vous si grant doel, par le Vierge
            pucelle, qu' a poy que ne m' en lanche au cuer d' une alemele!»
            Confortee ont la dame mainte noble danselle. Elle prist Bauduïn et
            doucement l' apelle: «A, orfenins», dist elle, «pour toi li cuers m'
            engelle; j' ai ton pere perdut, dont li cuerz me sautelle!» Adonques
            le baisa .c. fois en le masselle. Bauduïns n' i aconte valissant une
            astelle: Il n' avoit que .ij. ans, si qu' il kuert et sautele. Au
            chief de .iiij. jours, Gaufrois, par voie belle entra en le chité;
            s' avoit noire gonele. Le monde aveulissoit, car point ne se revele.
            Il ne gettast .j. ris pour tout l' or de Tudele; ains chevauche
            Fauvain, assis droit en le sele. Gaufrois entre en Nimaye, qui
            chevauchoit Fauvain. Si homme sont bien digne de tenir par le frain,
            car en deüst avoir pendut le plus certain. Li baron de Nimaye,
            chevalier, chastelain, vont encontre Gaufroi, qui gettoit maint
            grief plain. La oïssiés plourer maint chevalier hautain: la
            pleignoient lor frere ou lor cousin germain et le bon roy Ernoul
            regretoient a plain. La roÿne s' escrie a Goufroit le villain: «Sire
            Gaufrois», dist elle, «pour Dieu le souverain, ou est li roys mes
            sirez, qui le corpz avoit sain?» «Dame», dist li traïtres, «pour le
            corpz saint Germain, priiés pour le bon roy et au soir et au main,
            car je le vi en mer tuer en .j. quoquain. Diex me gari de mort:
            quant je vi le mehain, en .j. batel me mis o le fil de m' antain, si
            en sui escapez, s' ai le corpz sauf et sain. Or ne vous dementez,
            foy que doy Mariain, car je vous garderai et m' arés si prochain qu'
            il n' a en tout le mont roy, conte, chastelain, que s' il vous
            mesfaisoit une livre d' estain, que tantost ne l' amende, s' a moi
            en faitez clain.» «Sire, Diex le vous mire, qui fist d' Adam Evain!»
            Ensi remest li doels dessi jusqu' au demain. Il n' est doelz c' on
            n' oublie a terme bien prochain. Qui est mors, il est mors: on le
            boute en quavain; ne on ne laisse au monde, frere, fil, ne germain,
            qui en donnast pour l' ame une pieche de pain se ce ne sont
            preudomme de condition plain. Ne sont pas tout honni li franc ne li
            villain: avarice les fait souvent viser au fain. Chil qui sont
            pourveüt de rentes et de grain, che sont chil qui au mal ont tendue
            le main; et che fait convoitise, qui les gete en ort plain. Aprés ce
            que Gaufrois fu retournés arriere et qu' il ot pour le roy fait
            mainte fausse chi[e]re, e fist on souverain, pour porter la baniere,
            pour conforter le dame, s' on li faisoit hasquiere. Puis presenta
            joiaus, aniaus a mainte piere, coupes, hannas d' argent, ou bourse
            ou aumoisniere emplïez de fin or, mainte riche aloiere, a barons de
            Nimaye et avant et ariere. N' i ot povre escuier, s' il li fait
            bonne chiere, nel fache chevalier et donne rente chiere pour lui
            bien gouverner, a blet et a gasquiere. .C. mars donna dedens .xv.
            entiere. As chevaliers donnoit castiaux ou tour de piere et tant d'
            or et d' avoir que cascuns fait proiere a Dieu le creatour et au
            baron saint Piere, qu' il leur sauve Gaufroi, que mis ne soit en
            biere. As ordres mendïans, a le gent cordeliere, donna tant de
            florins que cil, a voit legiere, crioient hautement: «Hé, Vierge
            trezoriere, car nous sauvez Gaufroi! Drois est c' on t' en requiere,
            car de ses biens tenons une court si plainiere et buvons tant de
            vins, parmi no cherveliere, qu' il nous convient porter dormir a le
            chiviere.» Ensi de toutes pars prioient pour Gaufroy chevalier,
            escuier, a cui il fist otroy des florins qu' il rechieut de le vente
            dou roy, et dïent l' un a l' autre: «Par le corps saint Eloy,
            Gaufrois seroit bien dignez d' avoir et chou et coy. Il va bien a le
            jouste, si fait il au tournoy, et si donne dou sien; plus larges n'
            est de soy. .C. florins a donnet, de boin aloy, ou li roys n' eüst
            ja donné un palefroi: il resamble Alixandre, le large prinche; en
            foi, Gaufrois est li plus larges, sans mener nul desroi, c' onques
            Diex estorast puis le seconde loi.»
          
            Sifaitement disoient li baron doy et doy. Ensement prise on cheulz
            qui dou leur font otroi: qui assez peut donner, on l' aime miex c'
            un roi. Sifaitement prisoient Gaufroi le palasin, et il donne a
            cascun ou joiaus ou florin. A le court ne repaire bacheler ne
            mesquin qui ne prise Gaufroi, le traïtour mastin; et dist li un a l'
            autre: «Par le corps saint Martin, Gaufrois seroit bien dignez d'
            avoir terre et grant fin, et d' avoir belle dame, au soir et au
            matin.» Li noble chevalier, qui sont fourré d' ermin, li tiennent
            compaignie; adés li sont voisin: car li homs qui est riches [et]
            plain de bonne fin, il treuve des amis qui se font de son lin; et li
            povrez ne treuve ne parent ne cousin. Tant fist et tant donna
            Gaufrois, dont je vous di, que tout li plus vaillant estoient si
            ami. Escuier et garchon sont p[ar] lui revesti, jacobin, cordelier
            sont par lui raempli: tout disoient que mieudre de son corpz ne
            nasqui. Et quant ot encantez les barons d' entour lui, une fois les
            manda; il sont venu a lui. Il requist et pria a cheulz dont je vous
            di c' on li vausist aidier, afin qu' eüst plevi la dame de Nimaye.
            Cascuns s' i assenti. .XL. chevaliers corageus et hardis, des barons
            de Nimaye tout li plus signouri, prierent a leur dame trestout, pour
            Dieu merchi, qu' elle presist Gaufroi. Elle s' i assenti, et par l'
            enort sa gent, qui li disent ensi: qu' il n' avoit plus vaillant
            dusqu' as pors de Brandi. Envis s' i acorda la dame dont je di;
            nonpourquant l' espousa, s' ot Gaufrois acompli toute sa volenté,
            par l' art de l' Anemi qu' il avoit longement honeré et servi. Ains
            ne servi dëable qui ne se repenti: a tout le miex venir de lui
            servir ensi s' en voit on a le fois ou pendu ou bouli; qui n' en a
            se deserte cha jus, je vous affi que li deablez emporte sen ame
            aveuques li. Or a Gaufrois de Frise le roÿne espousee; O la roÿne
            jut, a joie, le vesperee. As chevaliers donna mainte coupe doree,
            afiques et aniaus, mainte robe fourree. Or ot li faus traïtrez sa
            teste couronnee: a une Pentecouste, une haute journee, fu couronné
            Gaufrois en le sale pavee. Li prinche dou royalme furent a l'
            assamblee et a le noble feste qui la fu estoree. Gaufrois fu
            couronnez d' une couronne ouvree a pieres precïeuses, hautement
            eslevee; si tres belle couronne ne fu mas regardee: elle valoit
            moult bien l' avoir d' une contree. Noble court tint Gaufrois, et
            moult bien ordenee; les hommaigez rechiut, car ensi li agree. A .v.
            escuiers donna le jour colee. Terrez et revenues ne li coustent
            riens nee. Dessus .j. escafaut en le sale pavee seoit li glous
            Gaufrois, qui ait mal[e] saudee! Et la roÿne fu d' autre part
            couronnee. Gaufrois se regarda parmi le sale lee et voit Bauduïnet,
            fil le dame senee: gentement fu vestis d' une robe barree; s' avoit
            les cheveus lons et ganne[s] par buee, plus reluisans c' ors fins ne
            monnoie doree, pendans par les espaulez par oevre compassee, s' ot
            .j. capel d' or fin, a mainte piere ouvree. Gaufrois s' est escriés
            a moult haute allenee: «Bailliés moi Bauduïn, franque gent honneree:
            c' est li plus douche ymaige c' onques fu figuree! par lui sera
            encore mainte dame acollee; mainte noble puchelle en ert
            despucellee: car onques ne nasqui si tres douche portee. Certes, je
            l' aims otant, de bonne amour discree, que donques sa char fust de
            la moye engenree. Haïr ne le porroit nulle personne nee, pour le
            grande biauté que Diex li a donnee.» Adont li ont bailliet sus sa
            robe fourree, et Gaufrois a .ij. bras li fist fausse acollee: .XXX.
            fois le baisa, en une randonnee. Or oiés le miracle que Diex a
            demonstree: Bauduïnez li enfes, qui tant ot renommee, drecha ses
            bras amont, le couronne a hapee que li leres Gaufrois ot sus son
            chief pozee: le couronne Gaufroi a hors du chief levee et puis l' a
            contre terre tellement jus ruee que la couronne fu en mile liex
            fröee. Et quant Gaufrois le voit, mie ne li agree; l' enfant jeta en
            l' aire, par telle destinee que petit s' en fali n' ot le gambe
            affolee. L' enfes prist a criier a moult haute alenee; vers sa mere
            courut, qui en fu esgaree, et si se repondi en sa robe erminee: bien
            sot qu' il ot maufait, mais li coze ert passee. Gaufrois fu si
            dolans qu' il ne scet qu' il puist faire, quant se couronne voit
            ensi gesir en l' aire. Dont dist .j. chevaliers, qui cuer ot de put
            aire, Hainfrois avoit a non: chius ne [se] volt pas taire, ains a
            dit a Gaufroi: «Foy que doi saint Islaire, chius signes chi endroit
            vous doit forment desplaire!
          
            Je voel que vous fachiez mon corpz a chevaus traire, se chiux enfes
            chi vit, s' encor ne vous fait haire. Se croire m' en voliés, vous
            le feriés desfaire et le teste trenchier, ou noier, sans retraire.»
            Quant Roze li oï jugier le debonaire, en estant se drecha, le dame
            au cler vïaire, et dist: «Fax chevaliers, dit m' avez grant
            contraire, qui jugiés mon enfant d' avoir si grief solaire; car de
            vous poursievir n' en voi nul avant traire qui die a mon enfant cose
            qui puist desplaire! Du car le pïour roe ot on [bien] souvent
            braire.» Roze fu ou palais, a cui forment anoie, entre ses bras son
            fil, ou biauté mouteploie. Gaufrois s' est escriiés: «Enfes, voir,
            je vauroie que tu fuissez noiiés en le riviere d' Oie! Jammais ne t'
            amerai, pour coze que je voie: ortie qui doit poindre hasteement
            ortoie.» Dont dist .j. chevaliers: «Bien voel que cascuns m' oie!
            Sire Gaufrois», dist il, «sotie te cuivroie, qui pour .j innochent
            es en si maise voie!» «Innochent!» dist Gaufrois. «S' innocent le
            cuidoie, tout chou qu' il m' aroit fait tantost li pardonroie.» Et
            dist li chevaliers: «Bien esprouver saroie s' il est drois
            innochens, car je le meteroie entre .ij. biax bachins, ou assir le
            feroie; et en l' un des bachins pumes je meteroie et l' autre, par
            decha, de florins combleroie. Entre ces .ij. bachins cel enfant
            pozeroie; et s' il aloit as pumes enchois qu' a le monnoie, [je vous
            ai en couvent qu' inocent le tenroie; s' il aloit as florins, que
            dire n' en saroie,] il aroit sens en lui. Ensi, par ceste voie,
            porras user de chou, se tes consaus l' otroie.» Et Gaufrois
            respondi: «Or tost, je vous em proie: esprouvés cest enfant, enchois
            que je le noie!» Ensi fu respitez l' enfes, qui Diex doint joye.
            Pour ce dist .j. proverbes: miex vaut trouver en voie un boin
            certain ami que denier en coroie. «Signour», dist li traïtres, qui
            ot a nom Gaufrois, «faites tost esprouver cest enfant demanois: car
            se les florins prent a le premiere fois, enchois qu' il voit as
            pums, il n' est clers ne bourgois qui innocence i tiengne, ne des
            ans ne des mois. A l' injure de chou qu' il a brisiés les plois de
            la couronne d' or dont estoie ore roys, jugement en arai des
            chevaliers courtois.» Quant le roÿne oÿ le traïtour redois,
            doucement prie Dieu qui fu mis en la crois, qu' il doinst cuer son
            enfant de pumez prendre enchois qu' il prende les florins; que siens
            en soit li drois. Or gart Diex Bauduïn d' encombre celui mois, car
            une forte esprove li met on a sen cois: che n' est pas droite
            espreuve; point ne l' apporte lois. Or ont pris Bauduïn li baron du
            paiis, entre .ij. biaus bachins ont l' enfanchon assis. Li .j. de
            ces bachins fu de pumes emplis, li autres, au droit lez, de bons
            florins massis; en mi lieu des bachins fu li enfes petis. Il ot
            assez mengniet, ne fu mie famis; regarde les florins gannes et
            agensis, d' autre part voit les pumez pareez a devis: li enfes ne
            lez prise valissant un parsis, car n' avoit mie fain, ne pas n' en
            fu sourpris: vers le bachin a l' or a les .iiij. dois mis. Par le
            mien essïent, as florins se fuist mis, quant Jhesu Cris y a .j. sien
            angele tramis, que Diex i envoia de son saint Paradis pour cel
            enfant sauver, car fait l' a Jhesu Cris pour estre souverains de
            tous les plus hardis c' onques fuist en ce siecle. De Diu fu
            establis pour maintenir le regne ou il fu surrexis et le sainte
            chité ou Diex fu mors et vis: chou est Jherusalem qui tout fu as
            Juïs, dont Bauduïns fu roys en gardant le pourpris, le temple
            Salemon et tous les edifis, les noblez ca[n]delabrez qu' a Mieques
            sont assis. Tant fu preus et vaillans, amoureus et faitis, que de
            .xxx. bastars fu a .j. jour servis, dont li menres fu rois en le
            terre a Persis, ensi com vous orrés, mais c' on oche mes dis. Or
            commenche materre et livrez bien assis, prise en vraie cronique,
            prouvee par escris, venant de branke en branke par mos biaus et
            polis au Bastart de Buillon, en descendant toutdis a Huon Dodequin
            et a andeus ses fils, Gerart le Bel Armé et Seghin le gentis, au pas
            Salahadin et puis a saint Loÿs. Et puis aprez orrez comment vint
            Chauveignis et de Cassant son fil et du bon roy Polis. Dusqu' au
            grant Philipus en sui je bien garnis, et de le prise d' Acre, la
            chité de grant pris, venant jusqu' au biau roy et de ses anemis: che
            furent chil de Flandres ou guerroia toutdis. Veschi belle materre,
            rimee de biaus dis: c' est d' armes et d' amours et de grans
            paletis, de prises de citez, d' acquerre los et pris. Chi pöent
            nonsachant, qui coers ont assouplis, aprendre, a moy oïr, sens,
            raison et avis. Mais li homs qui escoute, s' il n' entent, en vault
            pis: certez, ch' est chiux qui cache, si n' a onques riens pris.
          
            Signour, or entendez, que Diex vous puist sauver! A l' enfant
            Bauduïn me vaurai retourner, qui au bachin a l' or voloit se main
            porter. E, Diex, qu' est che d' argent? Chius le sot bien nommer,
            qui argent l' apella: les gens fait embraser! .I. dëablez d' enfer
            le fist argent nommer, car une grange fist de monnoie pupler et puis
            l' ala tantost a moult de gent conter. Chil alerent tantost le
            grange deffremer, s' alerent le monnoie querquier et entasser; et li
            deablez ala celle grange allumer, i fist le gens dedens ardoir et
            embraser: pour chou ot nom argens, li noms n' en voelt müer, car il
            art tout le monde si lons qu' on set aler. Il n' est si petit enfes,
            c' est legier a prouver, s' on li donne .j. denier, qui n' en laist
            le plourer. Ja alast Bauduïns le monnoie haper quant .j. angeles
            vint le manete combrer; ens ou bachin as pums li a fait ravaler, en
            le main l' en mist une, lors le laissa aler. Et le franche roÿne
            commencha a crier: «Ahi, leres Gaufrois, legier est a prouver que
            par droite innocence, qui ne se poet celer, fist mes fiex ta
            couronne en l' aire reverser! On ne doit mie enfans scïence
            demander.» Lie fu la roÿne, Jhesu Crist en löa. Dïent li chevalier
            qui adont furent la: «Gaufrois, or pardonnez l' enfant [ce] que fait
            a. Se tu mesfais l' enfant, le mere te harra.» Gaufrois saisist l'
            enfant, .xv. fois le baisa, par grande fausseté biau samblant li
            monstra; mais il jure et affie gaires ne vivera. Moult est chiux fax
            qui jure chose qu' a passer a, car Diex est tous poissans, qui tout
            fist et crea. Li mere fu moult lie, son enfant acola. Et li cours fu
            pleniere, qui .xv. jours dura; Gaufrois li dux de Frise as
            chevaliers donna et le vair et le gris, dont cascuns le prisa. Adés
            est bien venus chiux qui donner vaura, et qui n' a que donner ja
            amez ne sera; mais li hons qui plus donne que de pension n' a, on le
            tient a quetif se puis besoing en a. Moult fu noble le court au
            tamps dont je vous dis; Gaufrois, par ses haus dons, fist adont
            moult d' amis. La cours est departie, si vont en leur païs; Gaufrois
            est demorez aveuques ses subgis. Et la franche roÿne, qui tant ot
            cler le vis, disoit: «Biaus sire Diex, vrais Roys de Paradis! li
            coers me va disant que Bauduïns mes fis, s' auques demeure o moi,
            estre porroit honnis. De Gaufroi je me doubte ne li soit anemis, car
            il le het encor, coi qu' il fache faux ris. Or me sui avisee,
            certes, d' un boin avis, que je l' envoierai, ains qu' il passe tier
            dis, par dela a Boulongne a ma nieche gentis qui me garde les trois:
            or i ert li quars mis. Ichi ne le laroie pour l' or de .c. païs:
            Gaufrois ne l' aimme pas, li traïtres falis. Et j' ay bien oï dire,
            .xiij. ans a acomplis, que d' un enfant haï n' a biau jeu ne biau
            ris.» La dame de Nimaye, qui Roze avoit a non, apelle .j. chevalier
            qui fu de sa maison: par droit nom de baptesme Gallerans ot a non.
            «Gallerans», dist la dame, «oiés m' entention: .j. conseil vous
            dirai, coiement a laron, si voel que ne le sache personne se vous
            non et que vous ne le dites escuier ne garchon: mon conseil je vous
            di comme en confession.» «Dame», dist Galerans, «ja n' aie je pardon
            se je vous en accuse par nulle entention se ce n' est par destroit
            de mort ou de prison. Dites vostre voloir. Veschi vo campion, car je
            vous ai servi il a longue saison, tresdont que vous presistes roy
            Ernoul a baron. Dites vo volenté et vo devision.» «Sire», dist la
            roÿne, «jë ai un valeton que Gaufrois n' aimme mie: bien savés le
            fachon. Or vous pri et requier, pour Dieu et pour son non, que
            demain au matin, sans per ne compaignon, issiés hors de Nimaye, a
            forche et a bandon: mon fil emporterés sus vo destrir gascon
            droitement a Boulongne, le ville de renon. Ydain me salüés, a le
            clere fachon, et se li dites bien, sans faire celison, que par mais
            mariaige bien honnie m' a on, et c' onques mais roÿne n' ot si
            mauvais baron. Dites li qu' elle garde en foy ma nourechon; elle a
            .iij. fiex de moi, et le quart li port' on: je ne l' ose laissier
            pour riens en ma maison. Or i alez tous seulz; chevauchiés a
            foison.» Et dist li chevaliers: «A vo devision le messaige ferai, a
            Dieu beneïchon!» Ne sai que vous fesisse alonguier le canchon: l'
            endemain au matin, ains que jour veïst on, s' apresta li vassaus qui
            Gallerans ot non: car qui voelt cheminer et aler a foison, a l'
            esploit dou matin bien tenir se doit on. Li chevaliers la dame prist
            l' enfant au matin, si c' onques ne le dist a frere n' a cousin. De
            Nimaye est issus, montez sus le ronchin,
          
            si emporte l' enfant acouvert d' un samin. A le voie se mist, tenant
            le chief enclin. Je ne sai s' il passa sus foelle de gardin ou s' il
            but as hosteus boire ou eüst venin, mais maus li prist au cuer, dont
            puis ala a fin. Ou païs de Hainou entra par un mattin; a Bavay s'
            ostela chiés .j. oste, Gerin. Malades s' em parti, si va vers
            Valentin; .j. castel a veüt lons de lui au chemin: ne pot aler avant
            Gallerans au cuer fin, car le mort, qui n' espargne prestre ni
            augustin, archevesque ne clerc, tant sache de latin, fist arrester
            le ber par delez .j. sapin, bien prés d' une fontaine qui fu sus le
            chemin: n' alast .j. piet avant pour l' avoir Constentin. Il se
            fiert et degete; moult fait piteuse fin. Moult fu li chevaliers
            malades durement, car li mors l' apressoit, pour cui angoisse sent.
            L' enfes fu de[lés] lui, qui tant ot biau jouvent. Es vous .j.
            chevaliers né d' ichel tenement: sires fu de Sebourc, .j. riche
            mandement. De cachier repairot, s' ot perdue sa gent. Il vint au
            chevalier, qui le cuer ot dolent pour le mort qu' il sentoit si
            angoisseuzement. Li sires de Sebourc, au fier contenement, vint vers
            le chevalier, si li dist hautement: «Sire, est che maladie qui ensi
            vous sousprent?» «Oïl», dist Galerans, «je muir, certainement. Liés
            sui quant je vous voi devant mi en present. Or vous pri et requier,
            pour Dieu omnipotent, que me voeilliés oïr ains mon definement. Vés
            ichi .j. enfant qui est de haute gent: fiex le roy de Nimaye, qui
            sus le mer s' estent, fiex la roÿne Roze, qui de biauté resplent. Or
            m' a priiet le mere, qui tant a le corps gent, qu' a Bouloigne le
            ville soit menez simplement. Remariee s' est a .j. glouton pullent,
            qui vendi son signour a le paiienne gent. Paour avoit la dame dont
            je fai parlement ses maris ne le fache mourdrir pour son argent. A
            Bouloigne l' envoie, la ou sont si parent; a le comtesse Ydain l'
            envoie proprement. Ne l' i porrai mener, le mort le me deffent, si
            vous prie, pour Dieu, que m' aiés en couvent que pour moi l' i
            menez, car li besoingz m' en prent.» Et dist li chevaliers: «A vo
            commandement.» A l' enfant est venus, si le baisa briefment. Tant le
            vit gracïeus et de noble jouvent, de grant linaige estrait et venu
            vassaument, qu' il en jura le Pere qui ne faut ne ne ment que ja ne
            le menra hors de son tenement, enchois le nourira tant et si
            longement qu' il porra espouser sa fille loyaument, une noble
            puchelle et de biau convenent. Chel enfant gardera par vrai
            entendement tant qu' il ara eage et forche poissaument de maintenir
            moullier et terre et cazement. Ensi li chevaliers prist .j.
            avisement dont il ara enchore le cuer tristre et dolent: tant garda
            Bauduïn, le dansel de jouvent, qu' il engroissa sa fille et des
            autres grantment. Li sires de Sebourc prist l' enfant par le main.
            Moult le vit gracïeus et gentil et hautain; .iiij. fois le baisa.
            Gallerans fist .j. plain et la endroit morut, che sachiés pour
            certain. Li sires de Sebourc, qui n' ot pas le cuer vain, le fist
            ensevelir a loy de castellain. Bauduïn emmena deseure son poulain. A
            se moullier conta tout le fait premerain, cheulz qui sont a l'
            enfant frere et cousin germain, puis dist: «Nourir le voeil, par
            Dieu le souverain, et puis si le donrons no fille Mariain.» «Je l'
            otroi», dist la dame au coraige mundain. L' enfant fisent nourir et
            de vin et de pain, dont puis se repentirent et eurent le cuer vain.
            Ou castel a Sebourc, dont li mur sont plenier, fu Bauduïns nouris,
            au coraige legier; bien le faisoit nourir le femme au chevalier. Li
            sires de Sebourc ne fine de priier c' on pense de l' enfant et estet
            et ivier. Noblement le faisoit et vestir et cauchier, comme le sien
            enfant deduire et ensingnier et li faisoit aprendre le jeu de l'
            esquiquier; des tablez et des dés savoit bien le mestier; li sires
            li aprent de bien poindre .j. coursier. Du bien qu' il fist l'
            enfant, qui tant fist a prisier, se repenti .c. fois et plus, a mon
            cuidier. Ensement Bauduïns fu a Sebourc nouris, du sire et de la
            dame honnerez et servis. Or lairai de l' enfant, qui tant fu de haut
            pris; de son pere dirai, qui moult estoit maris, en le cit d'
            Abilant, ce nous dist li escris. Du Rouge Lion fu moult amez et
            chieris, car Ernous de Biauvais, li princes signouris, li avoit tant
            aidiet contre ses anemis qu' en .j. camp de bataille les avoit
            desconfis. .VII. ans avoit duret le gerre en son païs, tant fu
            Rouges Lions en se cité assis. Ernous l' en delivra, au voloir Jhesu
            Cris, car li amiraus fu par lui mors et ocis,
          
            dont moult l' ama li roys et en fais et en dis. Mais d' Ernoul de
            Biauvois avoit serement pris que de lui ne seroit a nul jour
            departis dessi qu' a ichelle heure que fais l' en ert otris. Elïenor
            le belle demouroit moult envis, car amours li avoit tant de ses
            biens partis qu' elle amoit Esmeret, qui söef fu nouris, car Ernous
            de Biauvais li ot piecha promis, si desiroit la belle venir en cest
            païs ou Esmerez estoit, li siens loyaus amis. Mais ains qu' elle le
            voie sera ses cuers maris; onques n' aquata tant amour dame gentis
            com fist Elïenor l' amour de che marchis: mais cose qui est chiere
            est amee toudis. Tant fu li rois Ernous par dedens Abilant qu' il
            avint, a .j. jour d' une feste joiant, que li Rougez Lions devoit
            .j. treüt grant envoier par servaige au riche roi soudant: cascun an
            li devoit, par cavage paiant, .j. sommier tout querquiet d' or et d'
            argent luisant. Or li avoit mandet .iij. fois, par .j. Persant, qu'
            il eüst ce tresor. Mestier en avoit grant; envoier le devoit au fort
            roy Corbarant. Et li Rouges Lions, quant il oÿ le mant, fist
            querquier le sommier, qui valoit maint besant, et puis en appella
            Ernoul le combatant: «Ernoul», che dist li roys, «entendez mon
            samblant: a Sormagane irés ce sommier conduisant, car je me fi en
            vous plus qu' en homme vivant. Et par le foy que doi Mahon et
            Tervagant, si tost que revenrez par decha repairant je vous donrai
            congiet tout a vostre commant pour aler a Nimaye ou sont li vostre
            enfant.» Et quant Ernous l' entent, le cuer ot moult joiant. A ces
            mos s' em parti, o lui .iiij. sergant. Par terre paienie va Ernous
            chevauchant, mais par desous .j. mont, delez .j. desrubant, leur
            sali au matin .j. serpent par devant, qui du mont de Tigris va a val
            descendant. [A] Ernoul est venus, qu' il a trouvé devant. Quant
            Ernous vi le beste, si va Dieu reclamant; il a traite l' espee, qui
            avoit bon taillant. Au serpent a geté .j. cop merveille grant: sus
            le dos le feri, mais ne valut noiant, nient plus comme une englume
            ne va le cuir passant. Li serpens de sa keue le va estorïant: a
            terre l' abati, adont le va hapant tout ensi c' uns leus va le
            mouton engoulant, s' en va a tout le roy sus le mont remontant; la
            endroit va le beste le bon roi devourant et laissa le chief coy,
            mengna le remanant. Puis l' i trouva ses freres au hardi couvenant,
            Bauduïns de Biauvais, que Diex parama tant, qui le serpent ochist a
            l' espee transant quant Richars de Cammont ot desconfi le camp
            encontre les .ij. Turs pour l' amour Corbarant, ensi qu' avés oï ens
            ou noble rommant. Mais ceste matere est d' autre costé venant, car
            chius qui fist l' istoire Godefroit le vaillant qui prist Jherusalem
            et Acre le poissant, oublia ceste branke, qui bien valoit otant.
            Signour, or entendez, pour Diu le Creatour, s' oiés bonne chanson,
            ains n' oïstez millour. Ensi morut Ernous a doel et a tristour par
            le felon serpent qui la regna maint jour. Quant li Rougez Lions sot
            du roy le voirour, il en fu moult dolans et plains de grant
            tristour. Mais sa seur en mena et grant doel et grant plour: «Ahi,
            lasse», dist elle, «veschi grant tenebrour, quant li peres est mors
            mon ami par amour, qui me devoit mener ens ou païs d' onnour ou mes
            amis se tient, a le fresche coulour, li plus biaus de ce monde
            environ et entour! Lasse, onques ne le vi, s' en sui en tel ardour
            que morir m' en faura, s' en arai du pïour! Ahi, Esmerez, sire, de
            grant biauté la flour, jammais ne vous verrai, bien croi, a nesun
            jour! Et se je vous veoie, par le Dieu que j' aour, ne me
            cognisterr[i]és ne sariés le voirour de chou que je diroie de vostre
            chier signour qui vo corpz m' a promis en joie et en baudour! Mais,
            par celli Signeur que je croi et aour, en le paine morrai, sans
            avoir nul retour, ou je verrai vo corps et vo douche coulour, vo
            douche pourtraiture ou je preng grant savour! Creature ne doit pas
            plaindre se labour, pour bien moutepliier et gaingnier en honnour.»
            Elïenor le belle fu moult desconfortee. Or oiés dont la belle,
            signour, s' est avisee: .j. paintre demanda, qui fu de la contree;
            .j. drap d' or li bailla sans nulle demouree. «Maistre», dist le
            puchelle, «or oiés me pensee: aiés mainte couleur chi endroit
            aprestee; dou miex que vous pöez soit cascune ordenee, car je voeil
            qu' une histoire me soit par vous ovree, tele com je dirai; par moi
            ert devisee.» «Dame», ce dist li paintrez, «si soit com vous agree.»
            Dont a mainte couleur de fin or destrempee, d' argent et de vernis
            en i ot mainte ouvree, et d' asur et de geulez n' i espargna riens
            nee.
          
            Tant ouvra sus le draep et main et vesperee que li histoire i fu
            mise et encorporee, telle que vous sera de par moi recordee: le
            traïson Gaufroi i fu premiers ouvree, tout ensi qu' il vendi par
            male destinee roy Ernoul de Nimaye a le gent deffaee, et sus cascun
            fait fu une lettre dictee qui devisoit comment li coze estoit alee,
            et toute le monnoie qui en fu presentee a Gaufroi le felon, d' or
            fin une navee. Et quant li traïsons i fu bien devisee et cascune
            personne par painture monstree, i fist mettre la belle, qui es chius
            est sauvee, comme elle tint le roy en sa cambre pavee et comment li
            bons roys li ot sa foi juree qu' Esmeret li donroit, dont il fist
            engenree. Toute le couvenenche i fu par mos plantee, comment Elïenor
            le rechiut la journee et comment elle dist qu' elle n' ert mariee a
            nul homme vivant, tant eüst renommee, fors au bel Esmeret a cui s'
            estoit vouee. Et quant le couvenenche fu au drap eslevee par ymaigez
            d' or fin et par lettre dictee, dont fist paindre le roy de Nimaye
            la lee, comment il desconfi l' amiraut en mellee, dont au Rouge Lion
            fu sa pas confremee; comment il convoia en estraingne contree le
            treüt au soudaen, dont la beste dervee descendi jus du mont et en
            fist sa goulee. Ensi fu ceste ystoire moult gentement ouvree. Et
            quant li drapz fu pains et li oevre ordenee, elle en donna le
            maistre, c' est veritez prouvee, tant qu' ains puis povreté il n' ot
            en sa duree: car qui bon maistre sert, il a bonne saudee. La belle
            Elïenor, qui tant estoit plaisans, ploia moult gentement le drap qui
            fu luisans. .I. renoiés estoit en le court repairans, qui avoit esté
            nés au royame des Frans; ne s' i ozoit tenir, trop i fu mal faisans;
            outre mer s' en ala en le terre as Persans et la renoia Dieu, dont
            il fu bien mesquans: Mainfrois avoit a non li cuivers soudoians. La
            belle, qui estoit durement desirans de venir a Nimaye, qui sus mer
            est seans, pour veoir Esmeret, qui estoit ses amans, manda le
            renoiet par .j. de ses sergans. Mainfrois i est venus, baus, lïés et
            joians. Quant le belle le voit, lors le fu apellans: «Mainfroy, dont
            estez vous? Ne me soiés chelans.» «Dame, je sui de Franche, le païs
            qui est grans. Moult est le miens corpz tristrez, courchïez et
            dolans quant je en sui bannis; mais ne serai joians.» «Et qu' i avés
            vous fait?» dist la belle, rians. «Dame, une traïson, dont je sui
            repentans.» «Traïson?» dist la dame. «Si fustes nonsachans! Ne sai
            se plus vous die chou a coi sui pensans: on dist que mortiers est
            adés les aux flarans.» «Mainfroy», dist la roÿne, «puis que pour
            traïson estes bannis de Franche, le nobile roion, jammais n' i
            ozeriés mettre pié ne talon?» «Dame», ce dist Mainfrois, «se j'
            avoie a fuison et or fin et argent a ma devision, tost raroie ma
            pais, pour voir le vous dison. Argens est convoittiés en nostre
            region: on feroit pour argent rescaper .j. laron, et fust dessus l'
            esquille, au col .j. caïngnon; et en ceste contree n' en prent on
            raënchon.» «Mainfroy», dist la roÿne, «oiés m' entention: mon
            conseil vous dirai, c' est en confession: se bien le me chelez et
            aidiés au beson, a tousjours en sera miex vostre estration. J' aims
            par dela le mer .j. jone danseillon, Esmeret de Nimaye, fil Ernoul
            le baron que li serpens mengna n' a pas longue saison. S' Ernous
            eüst vescut, que Diex fache pardon! il m' eüst a Nimaye menee en .j.
            dromon et si m' eüst donnet Esmeret a baron. Or le me prisa tant en
            se regnation que si l' ai enamet en ma condition que ne laroie mie
            pour tout l' or Salemon, ne pour toute l' onneur au roy Rouge Lion,
            que ne voise a Nimaye pour veoir le faichon de mon loial amit, car
            je n' aims se li non, ne ja n' arai signour par nesun occoson fors
            le bel Esmeret: de mon corpz li fai don. Or voeil que m' i menez a
            bien courte saison; et je ferai emplir d' avoir .j. plain dromon, de
            coi si largement vous donrai vo parchon que bien rarez vo pais au
            royame Charlon, s' arez de remanant assez et a foison.» «Dame», ce
            dist Mainfrois, ne dites se bien non: et je vous conduirai, sans
            nulle traïson.» «Mainfrois, chelez ce fait: n' en parlés s' a moi
            non.» «Nenil», ce dist Mainfrois, «n' e[n] aiés souspechon.» Puis a
            dit coiement, qu' oïr ne le poet on: «Je le vous celerai, si ait m'
            ame pardon, tout ensi que li prestres voelt celer son sermon.» Oiés
            de la roÿne, dont elle s' avisa: a .j. franc maronnier la dame s'
            acointa; sa nef li fist emplir du grant trezor qu' elle a;
          
            a loy de marcheant se vesti et para; d' avoir et de riqueches le
            vaissel bien querqua: couronnes et capiaus et affiques i a et pieres
            precïeuses et perles qu' elle ama, or et argent en plates; et son
            drap n' oublia. As estoiles du chiel dedens le nef entra; O lui
            estoit Mainfrois, qui moult [biel] l' aparla. Li maronnierz s'
            esquipe, qui moult tres bien cuida que fust .j. marcheans qui en sa
            nef entra: se li a demandet ou arriver vaurra. Et elle li a dit:
            «Vers Frize, au lez dela.» Et dist li maronnierz: «Si soit com vous
            plaira.» En mer vont esquipant et li vens les mena; tost furent
            eslongiet quant li vens se leva. Mainfrois sist lez la dame, qui
            moult le convoita, car c' estoit le plus bele qu' onques nulz
            engenra; si dist a soi meïsme, s' il poet, qu' il averra l' amour de
            la pucelle, qui tant de biauté a. Ensi dist li lechierez, qu' onques
            bien ne pensa. Puis c' uns homs est traïtrez, jammais bien ne fera;
            et si sera chius folz qui puis s' i fïera, car c' est .j. rains de
            murdre que ja Diex n' amera: et Diex het tous traïtres, ja ne les
            sauvera, pour l' amour de Judas qu' en baisant le livra, se par
            confession repentanche n' [i] a. Or s' en va la roÿne parmi le mer a
            nage. Forment va desirant le terre et le rivaige, qu' elle voie
            Nimaye, dont haut sont li muraige. Mais ains qu' elle le voie, ara
            au cuer grant rage, car li lerez Mainfrois li cache son dammaige. Au
            maronnier s' en vint, qui fu fiex [d' un] aufaige: «Amis», che dist
            Mainfrois, «or oiés mon langage: .j. marcheant cuidiez mener en
            vostre barge, mais ce n' est mie .j. homs: plains estez de folage,
            car je vous jur sour Dieu, qui maint en haut estage, qu' en ceste
            nef avons le plus tresdouche ymage qu' on porroit point trouver
            dessi jusqu' en Cartage: che est Elïenor, le courtoise et le saige,
            soer au Rouge Lion qui tient grant heritage: a Nimaye s' en voelt
            aler sans demourage. Sachiés que la roÿne i cache mariage: elle ayme
            .j. damoisiel qui est de haut linage. Mais plus sommes mesquant que
            gent de nul servage que de li ne prendons tout premiers no pasquage;
            il me convient avoir de li le puchelage. Or me voelliés aidier, de
            coer et de corage; et s' avoir puis des pois, part arés au potage.»
            Quant li maronnierz a tous les mos entendus, que c' est Elïenor,
            moult fu ses cuers confus; si a dit a Mainffroy: «Moult seroit biaus
            li jus se cascuns pooit estre ses amis et ses drus: alez parler a
            li, et si n' atargiez plus.» Adont est li traïtrez a le belle venus;
            de Dieu et de sa Mere li a fait biaus salus. «Mainfrois», dist la
            puchelle, «vous soiés bien venus.» «Belle», ce dist li lerez, «mon
            cuer avez repus; il est avoec le vostre vraiement embatus. Certez,
            se vous volez, je sui mors et perdus, et s' il vous plaist, amie, je
            serai secourus.» «Comment!» ce dist la belle. «Qu' est ce a dire, au
            sourplus?» «Belle», ce dist Mainfrois, «a vous me sui rendus et cuer
            et vie et corps, et sui tous pourveüs de vo gent corpz servir, qui
            tant est esleüs. Soiés le miene amie et je serai vo drus, si menons
            gaie vie: chi ne nous verra nulz.» «Mainfrois», dist la roÿne,
            «encor seras pendus! Ensi me veus traïr comme Diex fu vendus? Je me
            fioie en toi, mais tu es maus sceürz!» Adont li maronnierz li dist:
            «Levez vous sus! J' arai le vostre amour: tels est [li] miens
            argus!» Tout doy l' ont acolet, mais elle sali sus et leur dist:
            «Fel traïtrez, car vous traiés en sus! Tout .ij. vous ferai pendre
            se vous en parlez plus!» Elïenor la belle s' escria hautement: «Fel
            traïtrez», dist elle, «li corpz Dieu vous cravent, quant requise m'
            avez si tres villainement! Mainfrois, pendus seras: je le t' ai en
            couvent, se Diex sauve ma vie tant et si longement que je voie
            Esmeret, a qui Nimaye apent.» «Dame», che dist Mainfrois, «laissiés
            ce parlement, car, par le foy que doi au Pere omnipotent, pour vous
            a esprouver fu cest assaiement, et pour vo loyauté savoir
            parfaitement.» «Mainfrois», dist la roÿne, «pendus soit qui en ment!
            Ensement dist Renars, par le mien serement, quant il ne pot avoir du
            fruit qu' a l' arbre pent.» Pour chou que la roÿne si bien se
            deffendi, l' ont laissie chil coie: nulz ne li mesoffri. Ensement se
            la dame, quant elle a son mari et on le vient requerre dou haut don
            de merchi, s' ensi se deffendoit, ja n' aroit nul ami: car doy font
            plus d' ouvraige c' un [tout] seus a par li. De chou je me tairai,
            n' en afiert plus a mi; mais pour le bien a mettre che mot je vous
            en di. Par mer s' en vont nagant. La dame au corpz joli prie Dieu
            bien souvent qu' il ait de li merchi et qu' a droit port viegne, au
            païs singnouri, ou elle puist veoir cellui qu' elle ayme si, Esmeret
            de Nimaye, au corage hardi. Mais en le mer trouverent, droit par .j.
            sammedi,
          
            les robeours de mer, a chou que dire oï, et furent [bien] .xl. armet
            et fervesti. La nef Elïenor briefment ont assali, et quant Mainfrois
            vit chou, tres bien se deffendi, si fist li maronniers, mie ne s' i
            faindi. Et quant Elïenor le bataille coisi, elle s' agenoulla, si
            pria Dieu merchi et dist: «Dous Jhesu Cris, qui pour nous mort
            souffri, car ne consentés ja que mes corpz muire chi, si soie
            baptisie en .j. fons beneï et veüt Esmeret, le damoisel nouri, et
            jeüt une nuit, san plus, d' encoste li. Je l' ai bien acaté, le
            damoisel genti, et si ne l' arai ja, dont c' est mesquiés pour mi.
            Mais on acate bien, je l' ai piecha oï, tel coze c' on n' a mie:
            bien le voi averi.» Moult fu Elïenor dolante et courechie quant des
            robeours vit assalir sa navie. A Mainfroy le glouton ont il tollut
            la vie et pris le maronnier; s' ont la belle saisie, dont dist li
            maronnierz: «Biau signour, je vous prie: gardez que ceste dame ne
            soit point atouquie, car comment qu' elle soit sifaitement vestie, a
            loy de marcheant ensi appareillie, n' a si belle pucelle dessi qu'
            en Picardie: soer au Rouge Lion, qui tant a signourie.» Li maistres
            des larons a le nouvelle oïe; a la roÿne vint, si l' a tres bien
            vestie a loy de damoiselle. Par le corpz saint Elye, n' ot plus
            belle pucelle jusqu' as pors de Surie! Lors li dist: «Damoisielle,
            par le corpz saint Elye, onques plus douche ymage je ne vi en ma
            vie: pour dechevoir tous cuerz fustez faite et taillie! Or voel que
            vous soiiés et ma femme et m' amie.» «Sire», dist la pucelle, «par
            foy, et je l' otrie, a le fin que je soie levee et baptisie. Faitez
            de moi vo gré, ne vous escondi mie: eüreuze seroie se m' aviés
            noch[oi]ie.» Quant li maistres l' entent, s' en mainne chiere lie;
            douchement l' acola, et celle s' umilie: car bon fait .j. seul piet
            reculer, a le fie, pour salir plus avant; che n' est mie folie.
            «Belle», ce dist li maistrez, «or ne me celez mie: ou voulez
            arriver, ni en quelle partie?» Quant la dame l' entent, .j. poi s'
            est acoisie; adonques s' avisa la roÿne jolie d' un tour assez
            subtil, dont elle fu moult lie, car elle en fera pendre toute la
            compaingnie. Oiés dont la pucelle, biau signour, s' avisa: au
            maistre des larons le danselle pria qu' arriver voelle en Frise, et
            chius li acorda. Drechïes ont leur voilez et li vens s' i bouta;
            tost furent en le terre, puisque li vens i va. A une ville en Frize,
            que Luzarche on clama, arrivent li laron, car li pors estoit la.
            Tout l' avoir de leur nef illeuc on desquerqua: moult fu grans li
            avoirs que li maistres roba. «Sire», dist le puchelle, «oiés c' on
            vous dira: vendez tout cest avoir et quanques il i a, car ja en cest
            païs mes corpz ne demourra: trop est .j. ors païs et laide gent i a;
            ou royame de Franche aler nous convenra.» Et li maistrez respont que
            son voloir fera. Ensement qui croit femme, decheüs en sera, car ja
            nulz homs morteus si ne se gardera qui ne soit decheüs puis que
            femme vaurra. Chius qui se fie en femme, de tellez qu' il i a, il a
            petit au sien puis que il le crera. Femme scet dechevoir par biaus
            parlerz qu' elle a: quant elle a fait de l' homme tout chou qu' elle
            vorra et elle l' a minet si bien que riens n' i a, dont li tourne le
            dos, a .j. autre s' en va. Par le conseil la bielle, qui clere ot le
            fachon, fist li maistres porter dedans une maison tout l' avoir
            desrobet, dont il i ot foison: coupez, hannaz, couronnez de fin or
            sans laiton, escarbonclez, afiques de tres noble faichon et pierez
            precïeusez et maint bon haubregon; sus une haute table ont tout mis
            li laron. Oiés de la pucelle qu' Elïenor ot non: le drap a
            desploiet, s' apella .j. garchon: «Amis, tendez ce drap, pour Dieu
            et pour sen non, encontre che haut mur, si que vir le puist on; nous
            en arons .xx. livrez en le nostre parchon.» Et chius a respondut: «A
            vo devision.» Dont fu li drapz tendus. Mais se li mal glotton
            eüssent seu l' istoire ne lire le lichon ne le vendissent mie ens ou
            païs frizon pour tout l' or de ce monde entour ni environ; mais ne
            savoient lire le grande traïson de Gaufroi qui vendi au roy Rouge
            Lion roy Ernoul de Nimaye, qui tant ot de renon. Pour ce fait moult
            li peres pour le sien enfanchon, qui l' aprent a l' escole et en
            fait .j. clerchon, car a le fois en ont tres belle pention. [L]i
            maistrez de[s] larons fist vistement criier par Lusarches le ville:
            «Qui riens volt aquater, si viengne vistement a [l' ]hostel
            Guillemer tous les plus biaus joiaus du monde regarder!» La veïssiez
            bourgois et chevaliers aler,
          
            et damez et puchelez et maint franc bacheler. Meismez li castellains
            ne s' i volt arrester: a l' ostel est venus, dont vous m' öez
            conter, O lui .xv. serjans qui le voelent garder. Chius castellains
            ot Frize dou tout a gouverner: de par le duc Gaufroi pooit prendre
            et lever et pendre les larons, les murdreurz esröer; toutes les
            revenuez fait en trezor bouter. Cousinz germains Gaufroi estoit, au
            vray conter. Il n' ot si cruel homme, si lonc qu' on pot aler Il
            dist a ses sergans: «Voelliés chi demourer; j' irai de ces joiaus
            maletote rouver.» O lui maine son clerc, qui bien savoit parler;
            venut sont en le cambre, ou il faisoit si cler. De l' or et de l'
            argent, des perles d' outre mer et de le grant riqueche c' on ne
            poit estimer, de coupez, de hannas i peüst on trouver pour servir
            .xv. roys noblement au disner. Et quant li chastellains les prist a
            remirer, si dist: «Sainte Marie, qui tous nous poez sauver, ou prent
            on tant d' avoir, qui ne le va embler?» Si com li castellainz le
            riqueche esgardoit, ses clerz fu d' autre part, qui moult estudioit
            au drap qui fu d' or fin, car les lettrez lisoit et vit le traïson
            de son signour Gaufroit, comment vendi le roy qui ses sires estoit.
            Quant il perchuit l' istoire, tous li sans li müoit; il vint a son
            signour, d' une part le traioit et li a dit: «Chiers sirez, regardez
            chi endroit: ceste histoire devise .j. dolerous esploit pour cheulz
            qui chi l' ont mis contre celle paroit de Gaufroi. Vo cousin i est
            en mais endroit, car chius draz chi tiesmoingne qu' il vendi, par ma
            foit, roy Hernoul de Nimaye as Sarrasins tou droit, et s' en ot tant
            d' avoir que nulz ne le diroit.» Et dist li castellains: «Or vous
            taisiez tout coit! Chius dras est veritablez, car je fui la endroit:
            cil qui l' ont apporté sont miex pris qu' a le roit.» Dont huche ses
            sergans et cascuns acouroit; dïent: «Que volez vous?» Et il leur
            recordoit, de prendre les marchans briefment leur commandoit. Cil
            furent moult joiant, car cascuns desiroit a gaingnier son escaut,
            fust de tort ou de droit; et encore croi jou qu' aucuns sifais en
            soit. Li sergant sont sali plus tost qu' oisiaus ne voile; les
            larons ont briement menet a la quarole: n' i a celi ne vausist qu'
            il fuist a le riole. Li dras fu abatus, ploiet l' ont comme .j.
            role; ne voelt li castellainz que nulz i prende mole: la en i ot
            plentet qui savoient d' escole. Quant virent li laron qu' ensi on
            les descole, n' i a celi ne vausist tenir espee au cole pour leurz
            viez vengier; paour ont qu' en caude ole il n' aient les piés cuis
            ou c' on ne les decole. As sergans demanderent: «Ou menez vous
            Nicole, nous et nos compangnons, Thumas, Gautier et Pole?» Et cil
            ont respondu: «Mis serez en gaiole: nous vous aprenderons a canter
            sans chistole.» Or furent li laron durement esbahi. Li maistres s'
            escria: «Sire, pour Diu merchi, car ne faites nul mal ceste pucelle
            chi: trouvee fu en mer; son corpz avons ravi, son avoir desrobet;
            mais, voir, li corpz de li n' i a rechiut nul blasme ni atouchiet a
            li. Espouser le devoie a che premier mardi. Elle est de paiennie,
            fille d' un Arrabi. Baptisier se venoit en che païs ichi: elle croit
            bien en Dieu, qui tout a establi. Certez, c' est la plus belle qu'
            ains de mere nasqui.» Oit le li castellainz, forment s' en resjoï; a
            le puchelle dist: «N' aiés le cuer marrit, car ja n' i arés mal, par
            Dieu qui ne menti, enchois serez m' amie, si m' arez a ami.» Li
            castellainz de Frize n' i fist arrestement: pendre fist les larons
            et encrüer au vent. Le puchelle emmena lassus ou mandement et si le
            fist servir bien et souffissanment et le fist baptisier et prendre
            sacrament. Le drap fist il garder bien et soingneusement; puis dist
            a le puchelle, qui tant ot le corpz gent: «Pour ce drap pendi je
            orains tout le couvent; se le paintre tenoie qui le fist ensement,
            sachiés je le menroie a cruel jugement.» Le puchelle se taist, qui
            pensoit autrement. «Sire», dist la roÿne, «gardez moi de tourment!
            Esmerez, [dous] amis, com dur departement! Com li amour de vous me
            grieve durement! Or en ai aujourd' ui fait le departement: jammais
            ne vous arai en droit mariement; mais enchois m' enfuiera par nuit
            priveement, demandant mes aumoesnez el nom du Sapïent, que ne voie
            vo corpz et vostre biau jouvent. Mais j' ai perdut le drap, dont me
            va malement, q[ui] aprouvoit mon fait devant vous vistement. Or me
            puist Diex aidier par son commandement!» Li castellai[n]s l'
            esgarde, se li dist hautement: «Laissiés, noble pucelle, le vostre
            pensement, car ja ne vous faurai. Vo biautez me sousprent, si vous
            espouserai, voiant toute ma gent. N' aiés de moi paour, car, par le
            sairement,
          
            jammais n' arai a vous de char habitement se n' est par mariage que
            li prestrez assent.» La belle l' en merchie. Es vous en che moment
            .j. gentil chevalier qui au perron descent; de Nimaye venoit, qui
            sus le mer s' estent Ou voit li castellainz, se li dist hautement:
            «Chius nostrez sirez Diex, a qui li mons apent, il saut le
            castellain, qui tant a hardement! Sire, par moy vous mande Gaufrois
            certainement que tout droit a Nimaye en alez vistement, car il y
            doit avoir .j. haut mariement, d' Esmeret de Nimaye, qui de biauté
            resplent: la dame de Pontieu a mariage prent, le plus bele duchoise
            qui soit el firmament. Or vous mande Gaufrois que la menez grant
            gent. Bien set que si fillastre si ne l' aime[n]t noient; et s' il y
            esmouvoit aucun tüeillement, Gaufrois n' a en Nimaye des amis pas
            grantment, si en porroit avoir le pïour laidement: et pour ce vous
            mande il bien especïalment de ses mieudrez amis li menez largement.
            Quant .j. homs a linaige et cousins et argent, il en est plus
            doubtez et cremus de la gent.» Quant li castellains ot le messagier
            parler, il fu de coer dolans qu' il li convient aler, si dist: «Tous
            li dÿablez m' ont ore fait mander: maintenant ne porrai m[en] amie
            espouser.» Et quant Elïenor oÿ dire et conter d' Esmeret son ami,
            qui se doit marïer, adont fu si dolante que ne pot mot sonner. «A,
            Esmeret», dist elle, «or sai je bien de cler qui li amour de vous me
            fera definer; puisqu' autre dame arez a moullier et a per, jammais
            n' arai signour tant com puisse durer!» Ne fuist pour le Frison, qu'
            elle volt redouter, ja s' asesist la belle tenrement au plourer.
            «Lasse», dist la pucelle, «je doi bien foursener: quant chius pour
            cui mes corpz a passet haute mer prent une autre mollier, je me
            vaurai tuer!» Lors dist au castellain: «Voelliez moi escouter, sire,
            se mon conseil vous plaist a creanter: aveuc vous me ferez a Nimaye
            mener, et quant vous arés fait vos amis assambler, a eulz porrez,
            biau sire, le conseil demander se de mon corpz a prendre vous
            vorroient löer: car j[ë] ai mainte fois oÿ dire et conter qu' a
            noeches et a corpz, pour raison affermer, doivent li saige gent
            leurz bons amis mander.» Quant li castellains ot le pucelle jolie,
            il l' en sot moult boin gré; mais folz est qui s' i fie. A le
            pucelle dist: «Par Dieu, tres douche amie, a Nimaye venrés a noble
            compaignie: la vous espouserai par devant ma lingnie, car il affiert
            a vous que bien soiés prisie.» Adont li castellainz manda sa
            baronnie, cheulz qu' il volt emmener et en qui plus se fie. Elïenor
            le belle fu bien appareillie et de riches dras d' or fu elle bien
            vestie. Li castellainz li dist: «Belle, je vous en prie que ce drap
            me gardez, par qui le gent haïe furent yer main pendut a doel et a
            hasquie; Gaufroi le monstrerai, qui tant a signourrie, si com l'
            istoire va, par coi li dux ne die que je fache justice a tort en sa
            baillie, car plus tost est blastenge par l' omme publ[i]ie que
            löenge ne soit: qui bien fait, on l' oublie.» Moult fu de cuer
            joians Elïenor la belle quant le drap li bailla, loiet d' une
            cordele, li castellainz frizons, qu' o sa maisnie isnele entra
            dedens le mer dedens une nachele. Au tierch jour arriva dessus une
            praiele assez prés de Nimaye, celle chité royele. Li castellainz
            monstra le ville a le pucelle: «Belle, vés la Nimaye, ou a mainte
            tourele.» Quant le belle le voit, ses doelz li renouvele. «A,
            [E]smeret», dist elle, «fiex de noble dansele, com li amours de vous
            fait que mes cuerz sautele! Je vous aim tellement, tous li cuers m'
            en favele.» Elïenor la belle regarde par devant la cité de Nimaye,
            dont li mur sont poissant, les tours hautez et grandes, li clochier
            en sont grant. «Chité», dist la roÿne, «je t' ai desiret tant, pour
            chou que tu soustiens mon gracïeus amant, Esmeret, le plus bel de ce
            siecle vivant. Or se voelt marïer, che dïent li auquant; mais se
            puis esploitier, foi que doi saint Vincant, celle qu' il a plevie ne
            l' ara pas devant. Je i sai bien men droit, pas ne m' en vois
            doubtant; je le contrebatrai ains qu' il voist espousant: donnet le
            m' a ses perez, en serement jurant. Pas ne doit avoir honte creature
            vivant de faire son pourfit, en loyauté regnant; et j' aconte petit
            aussi, au remanant, s' on me mocque de chou que requier le
            marquant.» Tant va Elïenor avoec le baronnie qu' en Nymaie le grant,
            qui tant est resforcie, entra li castellainz, a noble compaignie.
            Hé, Diex, que la chitez estoit d' onneur garnie! N' i avoit nulle
            rue, pour voir le vous affie, qui de dras d' or ne fust a cascune
            partie
          
            si bien acourtinee que c' estoit melodie. L' erbe douche et flairans
            estoit sus le cauchie; n' i ot rue nesune n' ait quarole ataquie: a
            cors sarrasinois tresquoient par maistrie. La tenoit et menoit amans
            se vraie amie; la parloient d' amours et de grant druerie; la n' i
            avoit bourgoise qui bel ne fust vestie: couronnes et capiaus sour
            maint chief reflambie. En pluseurs lieus estoit la feste commenchie;
            li chevalier i ont mainte lanche brisie et li fil a bourgois jouent
            a l' esquermie: cascuns, lonc son estat, le jour s' i esbanie. A
            fenestrez pendoient, par grande singnourie, chil haubert geserant
            dont le maille ert delie, hïaumez plus luisans que fins ors qui
            flambie; et chil escuier vont courrant par le cauchie. S' i font ces
            ours berser, menant grant hüerie. Ne fust nulz si dolans en ceste
            mortel vie, s' adont fust a Nimaye, la cité esforchie, qu' a celle
            heure n' eüst son ire entroubl[i]ie, car n' est de nul revel, de
            nulle melodie dont la citez ne soit parfaitement garnie, car
            chevalier y viennent de lontainne partie pour l' amour d' Esmeret,
            qui ensi se marie. Esmerez fu vestis d' une robe jolie qui estoit de
            fin or a broudure furnie; n' avoit au siecle oisel, tant com li mons
            tournie, dont la robe ne fust en samblanche querquie, s' avoit une
            chainture de fin or d' Arrabie: a carnierez estoit ouvree et
            entaillie. De chausse d' escarlate fu sa jambe caucie, et par dessus
            l' espaulle son chaperon tournie. Les cheveus avoit lons de plus d'
            anne et demie et aussi reluissans que fins ors qui flambie: ains
            dame n' ot si biaus en ceste mortel vie. L' enfes fu biaus et drois,
            s' ot jambe bien taillie, le corpz droit que bougon et maniere
            adrechie, vïaire coulouret comme roze espanie, le nés droit et
            traitis et le bouche adrechie, les dens menus et blans comme nois
            qui negie, les iex vairs et rians s' ot le gorge polie; le barbe li
            pongnoit, ne l' ot rés c' une fie. Tant fu et biaus et dous, si com
            l' istoire crie, se Jhesu Cris l' eüst comme femme establie, tous li
            mons se tuast pour avoir telle amie. Si freire li tenoient moult
            loyaus compaingnie, Glorians, Alixandre. Bauduïns n' i est mie, ains
            estoit a Sebourc en la tour bateillie: dont Roze la roÿne fu au cuer
            courrecie, car ne savoit ou fu ni en quelle partie; bien cuidoit qu'
            il fust mors, s' en estoit despaisie. Or dirai d' Esmeret, qui les
            barons festie et les mainne as hosteus et a tous ostez prie c' on ne
            prende du leur une pomme pourrie, et que tout paiera enchois se
            departie. Es vous le castellain qui la pucelle guie; on va dire
            Esmeret, qui tant ot courtoisie, que li castellains vient, a tres
            noble maisnie. Dou palais descendi, s' a se voie aqueillie pour
            cellui festïer qui tant ot singnourie. Li chastelains le vit venir
            par le cauchie, lors dist as chevaliers: «Descendons, je vous prie,
            car vés cha Esmeret qu' a nous se regratie.» Quant Elïenor l' ot, s'
            a la chiere drechie; quant perchuit Esmeret, tous li sans li
            fourmie: tant fu sousprise au cuer d' amour qui le maistrie, la
            v[e]üe li tourble, si fu toute esblevie. Quant descendre cuida, a
            terre chiet flastrie, de coi li castellains tensa moult sa maisnie
            et prés qu' a l' un des siens n' a le teste trenchie, se ne fust la
            roÿne, qui en haut li escrie: «Che ne fu point par lui, or ne le
            blechiez mie; ore me prist au cuer trop grande maladie.» Dont dist
            .j. chevaliers, qui perchuit sa folie: «Par me foy, bien le croi,
            que mal soiés haitie: mais s' Esmerez voloit, vous seriés tost
            garie.» Adont vint Esmerez, qui hautement s' escrie: «Chastellains,
            bien veingniez, vous et vo compaingnie; venez anuit a court, car mes
            corpz vous en prie!» «Sire», dist li Frizons, «je y menrai m' amie:
            regardez, vés le chi, le pucelle agentie; demain l' espouserai,
            quant arez nochoïe le dame de Pontieu, qui tant a signourrie, car je
            l' aim par amours; elle ne me het mie.» Quant la puchelle l' ot,
            moult hautement s' escrie: «Sire Esmeret», dist elle, «souffrez vous
            que je die! Che que je vous dirai ne tenez a sottie: je n' aims le
            chastellain une pomme pourrie. Sachiés que je vous aims miex que li
            la moitie!» Quant li chastellains ot le pucelle senee qu' a Esmeret
            s' estoit ensi abandonnee, il en fu moult honteuz, s' a le coulour
            müee. Mais Esmerez avoit a autrui sa pensee. Et li chastellains ot
            sa chiere si iree qu' a ses escuierz dist a moult haute alenee:
            «Prendez ceste musarde qu' ensi s' est demenee et droit a .j. hostel
            soit vistement boutee et puis le desvestez ceste robe fourree. Ne li
            laissiés du mien une pomme pelee: trop a esté par moy servie et
            honneree.
          
            Qui en femme se fie, sa scïence est passee! Mais par moi ne sera
            ceste garche espousee: j' ameroie trop miex qu' en .j. fu fust
            boutee.» Et chil ont respondut: «Si soit com vous agree.» Droit a
            .j. hostel fu Elïenor menee. Or escoutez de coy elle s' est avisee:
            Une malette prist ou l' istoire ert boutee, li dras qui fu escris de
            painture doree. Elle saisi le drap coiement a chelee et par dessous
            .j. lit le mucha le journee. Puis desvesti sa robe c' on li avoit
            donnee et le couronne aussi dont estoit couronnee, puis mist tout en
            .j. mont; comme femme dervee les geta cha dessous lez une queminee,
            et puis isnelement s' est le belle escriee: «Alez vous ent, glouton
            a pute destinee! Or n' ai ge riens du vostre vaillant une denree! Je
            ne prise vo maistre une pume paree, car encore serai le roÿne
            appellee de Nimaye le grant et du roy espousee!» Quant il ont se
            parole oïe et escoutee, bien cuidierent pour voir que fust sote
            nöee. Mais la dame sot bien aprés coy elle bee: comment qu' Esmeret
            ait noble dame affïee, ne l' espousera ja, ains sera espousee. Par
            dedens Babilone fu elle mariee au fort riche soudan, qu' en li fist
            en[ge]nree d' un hoir par cui no loy fu forment declinee: che fu
            Salehadins, qui passa mer salee. A tournoy a Cambray vint monstrer
            sa posnee, et se l' i amena, signour, en celle annee, Hues de
            Tabarie, qui tant ot renommee, et Jehans de Pontieu, a le chiere
            membree, qui pooit apeller, sans bourde controuvee, le roy Salehadin
            fil de sa soer l' ainsnee, s' en ot outre le mer la vie respitee. De
            par se mere fu de Franche l' onneree, et celle fu sa mere dont j' ai
            fait devisee qu' Esmerez de Nimaye ot .j. jour affïee, mais par
            grant aventure fu l' oevre transmüee. La cose qui doit estre et qui
            est destinee, il avient en le fin, coy que soit demenee. Signour, or
            est bien tampz que je vous senefie comment Elïenor, la pucelle
            jolie, s' aparut et monstra en estraingne partie a son loial ami,
            pour cui fu baptisie et pour cui ot passet haute mer a navie. Elle
            jut a l' hostel le nuit moult courechie, mais elle ne dormist pour
            tout l' or de Pavie, ains disoit toute nuit: «Douche Vierge Marie,
            qui portas en tes flans le digne fruit de vie, je te prie et
            requier, douche Vierge saintie, que me voelliez garder que n' aie
            villonnie et que femme vivans n' ait ja le singnourrie de mon loyal
            ami, pour cui sui traveillie. Helas, c' est pour noient; plainne sui
            de sotie! Esmerez ne cognoist ne moi ne ma lignie: certez, se je li
            di, de lui ere moquie! Nonpourquant, puis que sui si avant
            approchie, li dirai de Gaufroi toute la felonnie et comment il vendi
            son singnour par envie. Et puis, se il li plaist, si ne me prende
            mie: s' espouser ne me voelt, drois est que je li prie moy fache
            avoir le pain dedens une abeïe, si prierai pour lui et main et a
            nutie.» Puis dist a l' autre mot: «Se je sui abaubie de querre mon
            pourfit, je serai bien honnie, car puis c' on s' abaubist, on ne
            vault une aillie, car ja cowars n' ara a nul jour belle amie.»
            Elïenor la belle toute le nuit veilla; droit a l' aube crevant se
            vesti et chaussa. De l' hostel est issue et congié demanda; le drap
            emporte o lui, vers le palais s' en va. Li huis sont tout ouvert,
            mais bien on les garda; elle entra en le porte, c' on ne li devea.
            Tout droit au maistre mur, a l' entree decha, a tendue l' istoire
            qu' oï avés piecha, si s' est delez assise; dist qu' el le vendera.
            Quant li jours devint grans et li solaus leva, le cours moult fu
            puplee, grans gens s' i assambla. E vous .j. chevalier qui au drap
            s' arresta: il pourlisi les lettrez et l' istoire avisa: le traïson
            Gaufroi toute dedens trouva. Regarde le pucelle qui l' avoit tendu
            la, lors li a dit: «Pucelle, dont vous vient ce dras la?» Chelle qui
            sot franchois et qui bel le parla: «Sire, l' istoire i est et
            quanques il i a. Li dras fu estorez ou lieu, n' en doubtez ja, ou la
            matere avint: car chiuz qu' ensi l' ouvra sot au vray le matere, et
            pour ce le mist la.» Oit le li chevaliers, tous li sans li müa. A
            ces mos Esmerez du palais s' avala. Voit le li chevaliers, adont li
            escria: «Esmeret, biau dous sire, pour Dieu entendez cha: acatez che
            drap chi et si n' en broiés ja! Tout chou c' on le vous fait, assez
            miex vous vaura. Se vous ne l' acatez et Gaufrois viegne cha,
            tantost l' acatera, tout che qu' on li fera. Cha», dist li
            chevaliers, «sire, n' atendez plus; achatez ce drap chi, qui est si
            bien tissus!
          
            «Belle», dist Esmerez, li damoisiaus cremus, «que faites vous che
            drap qui chi est pourtendus?» «Sire, tout vo royamme, car il vaut
            tant et plus.» «Par foy», dist Esmerez, «moult seroit quiers li jus!
            Je croi qu' aucuns deniers m' en sera rabatus! Or m' en faites
            raison, ja ne vous ert tolus.» Lors isnelement a aucuns des mos
            leüs, si dist a le pucelle: «Pour les sains de lassus, car m' en
            faites raison, que j' en sui tous abus.» «Sire», dist la puchelle,
            «foy que je doy Jhesus, vo corpz et vo royamme en arai et non plus.»
            «Hola», dist Esmerez, «couvrez: il est vendus!» Esmerez de Nimaye
            commande au chevalier le pucelle et le drap fache tost convoier
            aprés lui ou palais, sans point de l' attargier. Il abati le drap,
            qui moult fist a prisier, le pucelle emmena par le palais plenier en
            une riche cambre, qui fu painte a or mier. Esmerez de Nimaye ne s' i
            volt atergier; en le cambre se mere envoie un messagier dire que
            viegne a lui parler et desraisnier. La roÿne faisoit moult bel
            appareillier celle qui bien cuidoit Esmeret nochoier, et li
            messaiges vint a la dame nonchier que ses fiex le mandoit pour a lui
            conseillier. Le roÿne i ala, que ne le volt laissier; ses .iij. fiex
            a trouvez avoec le chevalier et avoec le pucelle, ou il n' ot qu'
            ensingnier. Esmeret voit sa mere devant lui aprochier, adont
            encontre li se va agenoullier; doucement l' onnera li dansiaus a vis
            fier; car on doit pere et mere honnerer et prisier. L' Escripture
            tesmoingne, dont on fait le sautier: qui deshonneure chiaus que on
            doit avoir chier, che est et pere et mere; qui leur fait
            destourbier, Jhesus li tous poissans leur envoie encombrier. S' il
            ne l' ont en che siecle, si l' ont il en infer: on n' acroit riens a
            Dieu, qu' il ne faille paier. Esmeret de Nimaye sa mere en apella:
            «Dame, or oiés merveillez quë on vous monstrera! Veschi une puchelle
            d' outre mer par dela, qui passee est cha outre. .I. drap aportet a:
            merveilleuse aventure en escript il y a.» Dont fu li dras tendus et
            la belle parla: «Or entendez, roÿne, et tout chil qui sont cha! Ne
            tenez a fantosme tout che c' on vous dira, car c' [en] est aussi
            vrai que Jhesus s' aümbra en le Vierge Marie, ou .ix. mois reposa:
            veschi comment Gaufrois o vo pere [passa], et veschi l' acordanche
            comment [il s' ]acorda a mon frere le roy, qui vo pere aqu[ata]:
            Gaufrois par fausseté le vendi et livra. Li poeplez i fu mors, que
            li roys y mena. Une nef d' or querquie Gaufrois en ramena. Et vés
            ichi comment mes frerez me livra vo pere en ma prison, ou lonc tampz
            demoura. Veschi le couvenent ossi qu' il me jura que j' aroie
            Esmeret: il le me fïancha. A toutes ces enseingnes, rois, a toi me
            donna. Quant de toi se parti, bien prés de .viij. ans a, au dehors
            de Nimaye tes peres te baisa et .j. riche afique au partir te
            laissa; et je li eus convent, quant toi me presenta, qu' autre de
            toi n' aroie: aussi n' ara je ja. Je te demans le foy que tes peres
            jura sour saintez Evangilez: ton corpz me fïancha; je ne l' en
            quiterai, car bon marquiet i a.» «Esmerez de Nimaye, je sui a toi
            venue: estre dois mes maris, je doi estre ta drue. Or fai, se il te
            plaist, l' ame ton pere aieue: ja ne li pardonrai le foy qu' en ai
            eüe. J' ai pour l' amour de toi grant paine recheüe et en terre et
            en mer, mais Diex m' a secourue. De nul homme de char n' ai esté
            corrumpue: s' autre me poez trouver, j' otroie c' on me tue. Fai que
            l' ame ton pere soit briefment absolue: se tu amas le corpz, d'
            acquitier t' esvertue l' ame, qui du serpent li fu jadis tolue, car
            li bons rois meurut par une beste mue. Et Gaufrois le vendi a le
            gent mescreüe, s' en raporta l' avoir par cui est decheüe ta mere
            laidement et chil de ta venue.» Et quant Esmerez a le parole
            entendue, la pucelle acola et prist par le main nue et dist: «Je
            vous afi, sour Dieu qui fist la nue, pour l' amour [de] mon pere qui
            fesistez aiüe, qui me donna a vous qui chi estez venue, jammais n'
            arai moullier ni amie ne drue fors seulement vo corpz, car par vous
            est seüe le traïson Gaufroi, qui sera chier vendue.» Sa mere en
            apella, dou parler s' ervertue: «Gardez ceste pucelle, si l' arés
            bien vestue. Je vois tuer Gaufroi d' espee ou de machue: quant mon
            pere tua, drois est que je le tue.» Esmerez de Nimaie ot moult le
            cuer dolant; Elïenor laissa et sa mere plourant. Avoec le mariee qu'
            on aloit aournant alerent les .ij. dames, signour, dont je vous
            cant. Et Esmerez s' en va vers le palais courrant; ne per ne
            compaingnon n' i atendi noiant;
          
            une espee portoit, moult ot cruel samblant. Il a trouvé Gaufroi en
            son palais luisant: entre son grant linage saut Esmerez avant, tout
            haut dessus le chief li va .j. cop esmant. Quant Gaufrois vit le
            cop, si va le chief clinant, et Esmerez le fiert par itel couvenant
            l' oreille li copa a l' espee trenchant, puis refiert l' autre cop,
            que n' i va arrestant: les baulevrez li trenche, Gaufroi va
            reversant. Et ses felons linagez en est salis avant; Esmerez fu
            enclos et deriere et devant. Ja l' eüssent ochis, par le mien
            essiant, ne fuissent si doy frere qui la vinrent courrant:
            Alixandres li jonez et l' autre, Gloriant, il ont rescous leur frere
            au coraige vaillant. Li linaiges Gaufroi s' i va tous rasamblant; en
            le sale pavee i ot estour pesant, mais pour les dons Gaufroi, dont
            il avoit fait tant, furent la reculet par forche li enfant et i
            fuissent ochis, che trouvons nous lisant, s' il n' eüssent laissiet
            le haut palais luisant. Ou vausissent ou non, pour voir le vous
            creant, sont vuidiet de Nimaye li damoisel plaisant. Hoir furent de
            Nimaye et si n' i ont noiant: pour ce dïent aucun, ensi qu' en
            ramprosnant, c' on fait bien tant au sien c' on s' en claime
            mesquant. Or s' en vont li enfant, n' ozent plus demourer. Li noise
            fu si grande c' on n' oïst Dieu tonner. A le roÿne Roze vint on dire
            et conter que si fil sont vuidiet, qu' i n' ozent arrester. Adont
            fist la roÿne .j. vaissiel aprester: la dame de Pontieu i fist
            premier entrer et puis Elïenor, qui tant fist a löer. La roÿne i
            entra, puis prist a apeller son gentil maronnier, si li dist haut et
            cler: «Biaus maistrez, je vous pri que nous voelliez mener
            droitement a Boulongne, car g' i voel arriver. Jammais en che païs
            je ne vaurai entrer, car le felon Gaufroi je ne porroie amer, qui
            mon signour vendi: che est certain et cler. Or me laist Diex tant
            vivre qu' il le puist comparer! Menez moi a Boulonge, g' i vaurai
            demourer O ma cousine Ydain, qui le doit gouverner. Helas, c' est
            grans mesquiez de li mal marier, car mauvais mariagez m' a fait
            desheriter!» Or s' en vont par le mer les .iij. damez gentis, qui
            ont les cuerz dolans et tristrez et maris. Elïenor ploroit, si fait
            Roze toudis. La dame de Pontieu s' escriot a haus cris: «Certez,
            miex doi plourer que nulz corpz qui soit vis, car navrés est mes
            sirez qu' estre doit mes maris; toute joie ai perdue, tous solas,
            tous delis!» Et dist Elïenor: «Diex, qu' est che que tu dis? Dame,
            bien est vos corpz aujourd' ui rasotis: a Esmeret n' avez que vaille
            .ij. espis, car je l' ai fïanchié piecha en main d' amis! Pour vous
            a contrebatre vins en cestui païs. Quoi que fuissiez plevie de lui,
            c' est mes amis: j' eüsse esté la dame, quant fust venu as lis!» La
            dame de Pontieu, quant ces mos a oïs, fu de cuer si dolante, tous li
            taindi li vis: d' ire et de mautalent li est li sans fuïs, prés ne
            li desquira les dras qu' elle ot vestis. Et Rose la roÿne li escrie
            a haus cris: «Or, dame de Pontieu, ne li faitez despis, car elle se
            dist voir, par Dieu de Paradis! Sachiés que c' est ma fille, mes
            filz est ses maris. Riens n' avez a mon fil; li jeus est revertis:
            en une autre maniere il est a droit partis.» Quant la duchoise l'
            ot, si geta .j. faus ris, puis a dit: «N' i aconte le monte d' un
            parsis. Se j' en ai .j. perdut, tous en rarai .j. quis: quant ne set
            c' un seul trou, perdue est li soris.» Les .iij. dames commenchent
            l' un[e] a l' autre a tenchier. El cuer de la duchoise n' i ot que
            courechier: il s' en falli petit que ne s' ala[st] noier. Elïenor li
            dist pour li contrariier: «Douche dame, pour Dieu voelliez vo doel
            laissier! Andeus nous passerons moult bien d' un chevalier: l' une
            l' ara l' estet et li autre l' ivier. Je sarai bien acroire, vous
            sarez bien paier.» Quant la duchoise l' ot, bien cuide marvoier;
            pour la belle ferir se va bien tost drechier. Si com ferir le volt,
            es vous le maronnier: a haute vois escrie: «Laissiez vostre
            tenchier! ou, par le foy que doy au Pere droiturier, se vous ne vous
            volez bonnement appaisier, je vous irai tantost en celle mer noier!
            N' aroie pas fïanche que Diex me puist aidier: quant femmes se
            courrouchent, par Dieu c' on doit prisier, elles ont ens es corpz le
            dëable d' enfier.» Moult mainent male vie les damez ou chalant. Et
            le mer se tourmente, .j. grans vens va levant: en une nuit alerent,
            parmi le mer nagant, .iiij. liewez d' iauwe dusqu' a none sonnant.
            Li tampz se rapura, li solaus va luisant. .VIII. jours furent en
            mer; orage fist si grant et eurent si fort vent, au voloir Diu le
            grant, que terre de Surie vont les dames passant. Ne scevent ou il
            vont, cascune a cuer dolant.
          
            Tant alerent par mer, au voloir Dieu le grant, qu' il virent .j.
            tour si haute en son estant de .c. liewez et plus le furent
            perchevant, et se cuidoient bien n' i ait c' un desrubant. «E,
            Diex», che a dit Roze, «com j' ai le cuer joiant, car je voi le tour
            d' ordre de Boulongne le grant: a Boulongne venrons a mïedi
            sonnant!» Et li maronnierz va celle part adrechant. .I. jour et une
            nuit va par le mer nagant enchois car il venissent a le tour
            reluisant. Bien cuident a Boulongne arriver maintenant, mais c'
            estoit Babilone qu' il virent apparant et le grant tour Babel qui
            delez va seant; au port de Babilone va le nef arrestant. Li roys
            Salehadins qui l' aloit gouvernant repairoit de jüer, o lui mille
            Persant; au port, sus le gravier, vont le nef perchevant. Celle part
            esporonne cascuns son auferrant; quant perchurent les damez, moult
            s' en vont mervellant. Si tost qu' Elïenor perchiut le roy soudant a
            le roÿne Roze alors dit en plourant: «Dame, je sui honnie, par Dieu
            le tout poissant, car veschi Babilone, dont li mur sont si grant;
            mes onclez est li roys qui le va gouvernant! Si tost qu' il me
            tenra, je vous jure et creant qu' il me fera ardoir dedens .j. feu
            brüant!» La dame de Pontieu se va haut escriant: «Par foy, pute
            mauvaise, de vous m' irai vengant! Je vous racuserai, par me foy,
            maintenant! N' arai garde de mort; je crerai Tervagant, si renoierai
            Dieu et le corpz saint Vinchant, ou despit d' Esmeret qu' ensi me va
            gabant.» Dont vont li Sarrasins dedens le nef entrant; les dames
            amenerent par devant le soudant, toutez .iij. les mena en son palais
            luisant. Elïenor sa nieche va moult bien ravisant: s' escuser ne se
            puet, mal li est convenant. Mais il n' est creature en che siecle
            vivant qui peüst une femme approuver tant ne quant qu' afaire eüst
            eüt a son loial amant, et le trouvast on bien aveuques li gisant:
            plus tost s' escuse femme que vens ne voist ventant. Li rois
            Salehadins forment s' esmerveilla d' Elïenor sa nieche qu' ens ou
            calant trouva: bien avoit oï dire com son frere laissa. La dame de
            Pontieu le soudant apella: «Sire, prendez vo nieche; bien ait qui l'
            ardera! Elle s' est baptisie en Franche par dela.» «Par Mahom», dist
            soudans, «ses corpz le comparra! Je manderai son frere, qui le
            chastïera. Et vous, dame gentis, or ne me chelez ja: estes vous
            marieez? Lequelle le dira?» La dame de Pontieu, ou tant de biautet
            a, dist: «Je n' ai nul marit, mais ceste dame l' a.» «Par Mahom»,
            dist soudans, «bele dame en vous a: onques si belle dame mes corpz
            ne regarda! Le vostre grant biauté si fort decheüt m' a! Se croire
            me volez, vostre honnour croistera de .xiiij. royaumez, tant en tien
            ge piecha, et s' arez Babilone et tout che qu' il i a.» «Honnis
            soit», dist la dame, «qui le refusera! Et je renoie Dieu et le pooir
            qu' il a et Marie sa mere, qu' on dist qui le porta; Mahom voel
            aourer: aportez le moi cha.» Quant Roze l' entendi, tout li sans li
            müa; se tenist .j. coutel, elle le tuast ja. De le hide qu' elle ot,
            mille fois se saina. Ne sai c' on vous disist. Li soudans commanda
            qu' on aportast Mahom, et celle l' aoura. A le loy sarrasine li
            soudan l' espousa. La nuit jut o la dame, .ij. enfans engenra, .j.
            fil et une fille, a che qu' on me conta. Salatie ot a nom ichelle
            fille la; li fiex Salehadins, qui Cristïens greva: car che que
            Godefrois de Buillon acquesta et Bauduïns ses frerez, ens ou tamps
            qu' i regna, ichius Salehadins trestout regaïngna et tous les
            Cristïens desconfi et mata. Bauduïn de Sebourc en bataille tua, fiex
            Roze la roÿne, de quoi on vous dira la plus belle matere qu' onques
            nulz recorda: encore est a Sebourc, que bien tost gerpira. Le matere
            faut dire ensement qu' elle va: li roys Salehadins point ne s' i
            atterga; par dedens Abilant Rouge Lion manda retrouvee est sa soer
            et querre le voist la. Quant li Rouges Lions le parole escouta, il
            en fu moult joians, car se soer moult ama. D' Abilant est issus et
            si [s' a]chemina; au lés vers Babilone li riches roys s' en va. Il a
            tant esploitiet qu' en le cité entra; ou palais est venus, ou le
            soudant trouva. Quant li soudans le voit, contre lui se drecha:
            Biaus niés, bien viengniés vous au païs par decha! Vo soer est
            retrouvee que mes freres gaingna, li rois Rouge Lions, que Godefrois
            tua.» Lors li fu ammenee et la belle ploura: Frere», dist la
            pucelle, «entendez a moi cha: je vous prie merchi, pour Mahom qui
            tout a; se j' ai estet en Franche, .j. deablez m' i porta.»
          
            «Frerez», dist la pucelle, «voelliés moi escouter: l' autr' ier hors
            d' Abilant m' en aloie jouer par dedens .j. vergier qui moult fait a
            löer. Ensi com je cuidoie au palais retourner, vinrent doy noir
            corbaut mon corpz avironner; tout en l' air me leverent et m'
            alerent porter droitement en enfier, ou ne fait mie cler. La trouvai
            le mien pere, c' on avoit fait bouter dedens une caudiere de plonc a
            couveter, et s' i vi Brohadas le jone bacheler. Mes peres vous
            salue; par moi vous fait mander, se vous volez jammais l' ame de lui
            sauver, vengiés l' ame de lui sus la gent d' outre mer, que li
            dëable ont fait decha mer arriver. Et quant j' alai mon pere le
            congiet demander, li corbaut me leverent, si m' alerent porter:
            droitement a Nimaye me laissierent ester et la me trouvai seule, si
            ne sceus que disner. J' alai pour Mahommet l' aumoisne demander;
            quant Cristïen me oïrent de Mahommet parler, a celle dame la m'
            alerent presenter. Elle dist que tantost me feroit embraser se tost
            ne me faisoie baptisier et lever. Pour le doubte de mort m' alai
            crestïener; mais onques en ma vie ne peus lor Dieu amer. Or ai tant
            esploitiet, dont Mahom doy löer: par mon engien ai fait ces dames
            arriver ou païs par decha, si com poez regarder. Dit vous ai veritet
            sans mensoingne conter: je ne sui pas taillie de telz bourdez
            trouver.» Quant li Rouges Lions sa soer ot et entent, il le va
            acoler, si le baise souvent. «Frere», che dist la belle, «je vous ai
            en couvent que ceste dame chi est de si haute gent, cousine a
            Godefroi germaine proprement; et se li Crestïen par leur efforcement
            vous avoient assis avironnablement, par ceste dame chi ariés
            delivrement: si le faitez garder bien et songneusement.» Dist li
            Rouges Lions: «Vous parlez saigement.» Adont li pardonna trestout
            son mautalent. Ensi set faire femme; de tours scet plus de cent: il
            se fait boin fïer en ellez, vraiement, otrestant que sus glache qui
            sor une nuit prent. Li rois Rouge Lions n' i fist arrestement, au
            soudan prist congiet et a toute sa gent, si emmena sa soer bien et
            paisiblement et Roze la roÿne, qui le coer ot dolent: or li sont
            eslongiet si fil et si parent et s' a perdut Nimaye et quant qu' il
            i appent et trestout son royamme, si lons com il s' estent: par
            mauvais mariage sont perdut mainte gent. Par dedens Abilant fu Roze
            la roÿne; tost fust morte d' annoy se ne fust la mesquine, Elïenor
            la belle, qui fu de franche orine, qui li dist: «Douche dame, n'
            aiés nulle quorine, car telz est en prison une longe termine, qui
            puis est a baudour et tient noble saizine.» Des damez vous lairai,
            qu' en terre sarrasine furent au gré de Dieu, dont le cuer se
            demine. Au fil la dame Roze est drois que je decline, qui estoit a
            Sebourc en le tour marberine avoec le chevalier qui l' amoit d'
            amour fine. En la ville a Sebourc n' i ot belle mesquine qui de che
            damoisel n' eüst fait sa gesine: .xxx. fiex a bastars ot il en che
            termine. Li chevaliers l' amoit pour sa noble couvine, car il estoit
            tant biaus et de telle doctrine que dame ne le voit qui a lui ne s'
            acline; il n' est cuerz de pucelle qui tous n' en renlumine; et s'
            estoit bien hardis de faire amoureus signe et demander a ellez le
            clef de leur huissine. Tant fu biaus Bauduïns et de gente fachon,
            leus que dame le voit, desire le baron. Li oel li sont au chief plus
            vair que nul faucon, s' ot le bouche rians, n' ot barbe ne grenon,
            .xij. piés ot de haut, sans lever le talon. Onques plus biaus de lui
            ne vesti haubregon ne ne chaindi espee au senestre giron. Il estoit
            gens de corpz, apers qu' esmerillon, s' ot le nez bel et droit et
            fourcelut menton. Et fu tant gracïeus en sa douche raison qu' il ne
            parlot a dame, puis qu' elle eüst baron, qu' au revenir ne fuist
            batue en sa maison. A Sebourc fu nouris Bauduïns .xiiij. ans, et
            .iij. qu' il en avoit quant il i fu entrans. Il estoit loncz et
            drois et p[arc]reüs et grans, s' avoit .xxx. bastars tous haitiez et
            vivans des fillez as villains et a ches païsans: a fillez et a merez
            estoit il habitans. Li sirez de Sebourc, qui moult fu souffisans,
            amoit tant Bauduïn pour chou qu' il ert sachans, ne fust .ij. piez
            de terre sans l' enfant cheminans. Si avint en che terme dont je
            vous sui contans que droit a Valenchienez, une ville plaisans, ot
            .j. tournoy crïet de chevaliers vaillans. En Hainnau ot un conte,
            signour, a ichel tampz; Flandre tint et Hainnau, s' en faisoit ses
            commans; contez Robers ot nom, che nous dist li rommans, si n' avoit
            c' une soer, qui moult estoit sachans.
          
            N' ot plus belle de lui ne si tres avenans en trestoute la terre la
            ou est Dieu creans; ains ne le volt donner ses frerez li poissans a
            conte ni a duc, tant fuist terre tenans. Fait avoit seremens li
            contes souffisans, ja sa soer n' av[e]roit prinches, tant fuist
            vaillans, s' il ne tenoit royame qui fuist noble et frans. Tels
            escondist sa fille cellui qui l' est rovans, que puissedi en fait li
            homs ses remananz. Signour, a Valenchinez fu li tournois criez. Li
            quens Robers de Flandre va mandant a tous lés chevaliers de sa terre
            a esperons dorés. Li sirez de Sebourc i fu par nom mandez, car
            chevaliers estoit moult bien enparentez, et s' estoit riches homs
            fondeement meublez, et s' estoit a Sebourc ses bons chastiaus
            fremez; mais il fu puis par terre abatus et versés, onques puis a
            nul jour il ne fu relevés. Par mauvais hoirs dechieent maisons et
            fermetez. Au jour que li tournois fu devisés et mis fu li contes de
            Flandre de chevaliers garnis: de Hainnau et de Flandre en i ot .c.
            et dis. Mais li tournois adont fu tellement partis que chil de
            Hainnau erent a che tournoy empris contre otant de Flamens. Ensi fu
            li fais pris: qui se courechera, .ij. ans pert son païs: toute sa
            revenue n' en tenra .ij. espis. Diex, que sus le marchiet a on ches
            hours bastis en haut sus les fenestres de grans mariens mascis, ou
            les puchellez sont blanchez que flour de lis, vestïez noblement a
            capiaus d' or polis, a riches escarbonclez et pendant par avis, leur
            cheveus galonnez, gannez et esclarchis, pendans sus ches espaulez,
            delez ces nés traitis, a pierez et a perles gentement agentis.
            Tantez bellez pucellez bien fourreez de gris, couronneez d' or fin,
            les bons capiaus d' or mis, veïssiez as fenestres atendans les
            marchis qui vienent au tournoy dessus les arrabis, si noblement
            armet, a tourniclez vestis, que che sambloient angele venant de
            Paradis; regardent ches pucellez qui ont lez corpz polis. Il n' est
            si dolans coers qui n' en fuist resjoïs. Mais telz en convoita a
            faire ses delis, qui pour .m. mars d' or n' en finast d' un seul
            ris, car chose qui est quiere est ame[e] toutdis. Moult fu noble le
            feste [et tres bien] ordenee. Li tournois fu partis dro[it a la]
            matinee; par dessus le marquié fu [faite] l' assamblee. Li quens
            Robers de Flandre a sa soer regardee, qui estoit aussi blanche que
            serainne ne fee: «Hé, soer», che dist li contez, «moult estez belle
            nee! Par ma foy, se je vis, bien serez mariee.»' ' Et li chevalier
            vienent sans nulle demouree; sus le camp s' a cascuns son enseigne
            ordenee. Li sires de Sebourc i vint a teste armee; Bauduïns le
            sievoit, qui le brach ot quarree. N' avoit plus biaus de lui jusqu'
            a le mer Bethee; deseure tous les autrez fu se hauture passee .j.
            piet tout mesuret, c' est veritez provee. Quant ou marchiet entra,
            droitement a s' entree sus .j. hourt regarda, si a Blanche avisee,
            soer au conte Robert de Hainnau le contree, qui estoit si tres
            belle, vermeille et coulouree, qu' onques mais si tres belle n' ot
            li bers regardee; et s' estoit gentement vestie et aournee.
            «Pucelle», dist li enfes, «a bien fuissiez vos nee! Je croi que de
            nous .ij. porroit faire assamblee: n' aroit si belle paire jusques
            en Galilee. Mais n' aferroit a vous que me fuissiez donnee, car fiex
            sui d' un villain qui n' ot vaillant riens nee, si m' a nourri mes
            sires, pour Dieu, plus d' une annee. Ensi le me dist on, [dont] j'
            ai le cuer iree, car pas ne sui villains de cuer ne de pensee. Et j'
            ai bien oï dire, il a mainte journee, que nulz homs n' est villains,
            de maise renommee, se de cuer ne li vient: c' est veritez prouvee.
            Ahi, noble pucelle, tres bien enluminee, pour vostre amour ferrai
            anuit tel cop d' espee dont telz le comparra c' ore n' en sot riens
            nee!» Dont broche le cheval, si a le coiffe ostee; a le pucelle fist
            une douche enclinee. Leus que celle le vit, fu toute enamouree, de
            l' amour Bauduïn esprise et enflambee. Dist a une pucelle qui estoit
            a l' entree: «Qui est chius escuierz? Ne me faitez celee!» «Dame»,
            dist la pucelle, qui bien fu avisee, au signour de Sebourc a servi
            mainte annee; on dist car i li a sa fille presentee. Je n' en sai
            plus avant, par le Vierge löee.» «Par ma foy», che dist Blanche,
            «che fu douche portee! Sainte Marie, dame, roÿne courronnee, comment
            poit en .j. jour tel jouvente estre nee?» Moult fu bien Bauduïns de
            la belle prisiés. «Enfes», dist la pucelle, «bien estez adrechiez!
            Pleüst a Jhesu Crist, qui fu crucefïés, que ce fuist li acors de mes
            amis prisiés, que chius dansiaus me fuist donnés et ottroiés: moult
            seroit belle paire! Or [e]st ce grans mesquiés que je n' oze coisir
            ou mes cuerz soit loiés,
          
            ni amer par amours; c' est pour mi .j. grans griés! Damoisiaus
            debonairez, se le mien coer saviez, je croi qu' ens ou tournoy moult
            hardi vous seriez, car vous estes tant biaus et tant bien adrechiez
            que vo bouche vermeille et vo sourchis deliez valent .j. autre
            prinche a mille mars de fiez.» Ensi fu Bauduïns de la belle prisiés.
            Ensement .j. biaus homs, bien menbrez, bien tailliez, trouve par sa
            biauté souvent des boins marquiés, ou .j. autrez n' est ja apellez
            ne huquiés. Bauduïns de Sebourc fu biaus et avenans. O son signour
            chavauche li damoisiaus sachans; ou marquiet s' arresta, qui est et
            biaus et grans et bien enclos autour de grans mariens poissans. A l'
            un des lés estoit li estandars luisans: .ij. enseignez i ot, ce nous
            dist li romans, la ou on doit mener les destriés auferrans ains c'
            on les ait conquis, car ensi fu li bans: a g[a]aignir cheval fu li
            tournoys vallians. La sont li chevalier les princes atendans, et
            cascuns chevaliers ot .ij. escuierz frans pour aidier qu' au tournoi
            ne le soit nul nuisans. Li sirez de Sebourc fu es baillez entrans et
            Bauduïns le sieut, qui gentis fu et frans. Quant li chevalier virent
            Bauduïn, qui fu grans: .j. piet sour tous les autres fu de hauteur
            passans, «Diex», dist li .j. a l' autre, «dont vient .j. telz
            gaians? Li sirez de Sebourc n' est mie non sachans, qui amaine
            cestui pour lui a estre aidans: il ne nous demourra destrierz ne
            auferrans! Or est chelui plus biaus et li miex chevauchans c' onques
            fust en tournoy onques jour nul entrans.» «Voire», che dist li
            autrez, «s' il est aussi vaillans, hardis et corageus, aussi
            entreprendans comme il est grans et lons, postiex et souffissans,
            vers cestui ne valut Olivier ne Roelans. Chertez, s' il n' est
            hardis, il ne vault pas .ij. gans.» Et Bauduïns escoute les mos c'
            on fu disans, si dist: «Sainte Marie, qui portas en tes flans le
            digne Creatour qui es chieulz est manans, Diex, puisqu' il t' a
            pleüt que telz est mes samblans, donne moy forche avoec, se c' est
            li tiens commans, et eür d' avoir grace, car c' est .j. dons moult
            grans. Tous li mondes m' esgarde ou que je soie alans: se je n' ai
            hardement et soie entreprendans, on dira que je sui .j. drois quetis
            mescans. Or m' i vaurai [prouver] a tous les plus vaillans: se je ne
            les assomme, je ne vaus .ij. besans, car j' ai .ij. poins plus durs
            que ne soit aïmans. Or me voel gros porter et estre roys passans et
            tenir com gentis, noblez et sosfissans, car il n' est nulz gentis,
            s' il n' est a bien pensans, car trestout venons d' Eve, nos peres
            fu Adans, si me vaurrai porter comme roys ou soudans, car quiconques
            s' abaisse et se tient com mesquans, Diex ne trestous li mons ne le
            prise .ij. gans.» Bauduïns fu au camp, qui belle ot le jovente. Et
            Blanche fu au hourt, qui moult metoit s' entente a regarder l'
            enfant, qui le maniere ot gente. «E, Diex», dist la pucelle, «com
            bonne amour me tente! Tout pour che damoisel me siet li coerz si
            ente que je vauroie o lui estre de liewez trente, tant qu' eüsse des
            biens d' amours eüt le rente! Chertez, de lui amer sui si bien en le
            sente que je vaurroie bien, par le Vierge excellente, que n' eüsse
            en che mont ne parent ne parente qui n' eüst aujourd' ui le volenté
            presente qu' aveuques Bauduïn usasse me jouvente. Se nous n' aviems
            vaillant c' une foeille de mente, si seriems [nous] plus riche que
            telz a terre et rente, car plaisanche est .j. biens: qui l' a, pas
            ne vit ente, car qui aroit tout l' or qui est jusqu' en Tarente, se
            plaisanche n' avoit, qui les coers ratalente, ne vauroit ses avoirs
            une viese potente. Mais se cestui avoie pour cui je m' espöente, j'
            aroie otant c' uns roys et plus, a mon entente.» .I. escuier apelle,
            fils d' une dame gente; en l' oreille li dist: «C' est drois qu' a
            moy t' assente. Vois tu tout le plus bel qu' onques passaist sus
            sente, Bauduïn de Sebourc, qui trop me ratalente? Va le moy salüer
            et n' i fai nulle atente, et che capel d' or fin, qui miex vaut que
            de mente, li donne de par mi, amis, sans faire atente.» «Dame», dist
            li escuierz, «vous vous metés a vente, car femme s' abandonne, qui
            riens donne et presente.» Li escuiers s' em part, s' emporte le
            capel; de l' ostel est issus sus .j. petit grisel. Es baillez est
            entrez, ou il ot maint dansel, s' a veüt Bauduïn, le noble damoisel.
            A lui s' est aparus: ja sara dou nouvel, dont il ara au coer grant
            joie et grant rivel. Li escuierz l' apelle, qui le coer ot loiel.
            Des autres s' eslonga, si va vers un estel, puis li dist: «Bauduïns,
            par le corpz saint Danel, bien vous devez amer, que avez sans rapel
            l' amour de le plus noble c' onques vestist mantel. Regardez en che
            hourt le gent corpz et le bel, la plus belle qui soit en ville n' en
            castel et le plus gentil dame, estrait de sanc royel, qui soit en
            tout le mont jusqu' a le tour Abel:
          
            che est le soer au conte, c' est Blanche au coer loiel. De par moi
            vous salue la dame au corpz isnel, [de par moi vous envoie de fin or
            ce capiel.»] Lors le bailla briement es mains dou jovenchel. Ne
            vausist mie avoir d' or fin .j. plain batel. Adont regarda Blanche,
            drechant le haterel; douchement l' enclina par dessus le morel, puis
            a dit coiement: «Dame, par saint Marcel, se croire me voliés,
            enchois le quaremel je vous aprenderoie jouer de men fuisel.» Moult
            fu liés Bauduïns en sa condition quant il vit l' escuier qui li
            donna tel don; n' en vausist pas tenir tout l' avoir Salemon. Le
            pucelle enclina .x. fois en un randon. Celle mout gentement li
            drecha le menton. «Hé, Diex», dist Bauduïns, «qui souffris passion;
            se jammais en ma vie n' en me regnation n' avoie plus d' onneur, s'
            en ai je a grant foison! Que porrai je donner chel escuier de non
            qui chi m' a anonchiet si souffissant raison? Je n' ai argent sour
            moi, ne keuvre ne laton, affique ne joiel qui vaille .j. seul
            bouton.» Adonques s' avisa d' une noble fachon: bien parut qu' il
            venoit de haute estracion, car li enfes avoit .j. cheval bel et bon
            que ses sires avoit, droit a l' Ascention, acatés .c. florins, bien
            prés de Besenchon: biaus estoit li destrierz, millour ne veïst on;
            li escuierz avoit .j. bien povre gascon. Lors li dist Bauduïns:
            «Descendez ou sablon.» Et chius ne savoit mie pour coi dist tel
            raison; a terre descendi a sa division. Et Bauduïns sali droitement
            en l' archon et li bailla le sien, ou il vausist ou non. Helas, pour
            coi le fist? car par cette occoison se perchiut bien li contes, qui
            Robers ot a non, dou bel capiel d' or fin toute l' establison et le
            presentement et le devision. Mais pour bien l' avoit fait li enfes
            de renon. On fait a le fois bien, qu' il n' en vient se maus non. Il
            avient a le fois, chius fais est bien sceüs, que telz fait un grant
            bien, que maus s' en est rendus. Sainte Escripture approuve qu' ains
            biens ne [fu] perdus ni aumoisne ensement, car adés scet Jhesus le
            pensee des bons et les loiaus argus. Or dira vous dou conte, qui s'
            est apercheüs dou capel de fin or qui ot estet rendus et donnez a l'
            enfant, qui puis fu tant cremus. Voit l' escuier partir leus qu' il
            en fu venus: li contes le sievi que n' i atendi plus; l' escuier
            rataindi, qui dut entrer en l' us; adonques le hucha, n' i est
            arresteüs. Et chieus se retourna, qui tant fu esperdus. Li contes ne
            li dist biaus parlerz ne salus: «Comment! Maistrez», dist il, «pour
            les sains de la sus, estez vous de nouvel cruratierz devenus? Or me
            ditez pour coi, traïtres malostrus, donnastez le capel, ne par cui
            est venus! Se tu ne me dis voir, tantost seras pendus!» Quant li
            escuierz ot le conte ensi parler, devant li s' agenoulle, le cheval
            laist aler: «Sire», fait il, «merchi, pour Dieu qui fist la mer!
            Chertez, je dirai voir, sans mensoingne trouver: vo soer m' a
            envoiet che capel presenter a cellui Bauduïn, che jone bacheler.
            Vostre soer l' ayme tant qu' elle ne puet durer: se garde n' i
            prendez, bien vos pöés vanter que bien vous en porrez, veoir,
            deshonnerer.» Quant li contes l' oï, coulour prist a müer; lors dist
            a l' escuier: «Or le voelliés celer. Che que fait en avés, vous
            vaurai pardonner, ne ja mal n' en arés, tant que puisse durer.» Et
            dist li escuierz: «Bien le voel creanter; sire, le vostre honnour
            vaurai toudis garder.» «Or tost», ce dist li quens, «pense du
            cheminer: va t' ent a ma serour les nouvelez porter. Je m' en vois
            au tournoy; il est tamps d' assambler.» Lors s' em parti li contez,
            plus ne volt demourrer; venus est au marquié, qu' il avoit fait
            fremer. Le tournoy fist partir et les conrois sevrer. O les Flamens
            se tint pour eulz a conforter. Et li Henuier vont leur hÿames
            fremer, et chil heraut commenchent hautement a crier: «Lachiés
            apertement! Alez grans copz fraper, si essauchiez amours a ces
            chevaus mener! Amours a l' amoureus! Nobleche au bacheler!» Ensi se
            resbaudissent cil hiraut a crier, car c' est leur drois mestiers de
            largement bourder. Li tournoys commencha a chascune partie. Qui
            veïst chevalier demener gaie vie, fraper sus chez hayamez et ferir
            par maistrie et l' un l' autre enbrachier, si com par felonie. Pour
            getter contre terre ne se faingnoient mie! Li sirez de Sebourc, qui
            moult ot singnourie, s' embati au tournoy tous seus sans
            compaingnie, car Bauduïns estoit a une autre partie. Es vous .ij.
            chevaliers de moult grande lignie: au signeur de Sebourc ont leur
            voie aqueillie, car d' avoir son cheval avoient grant envie; L' uns
            le prist par le brach, ou forment l' essonnie,
          
            et li autres le fiert a l' espee fourbie. Et il se deffendoit comme
            hons de bonne vie, mais toute sa defense n' i valut une alie: sus l'
            archon de le sele fu sa char si ploïe que l' estrier degerpi, s' a
            la sele vuidie. Il n' ot plus de concoers que par se grant maistrie
            acolast son cheval c' on ne l' emmenast mie, et on le fiert es bras
            et li chevaliers crie, et Bauduïns i vint, qui sa vois a oïe. Quant
            il vit son signeur ensi, ne li plot mie; il broche le cheval, des
            esperons l' aigrie: tantost l' avoit conquis, si com l' istoire
            crie. A son signour s' en vint qu' ensement on cuivrie, voit les
            .ij. chevaliers, dont cascuns l' ensonnie. Entre iaux .ij. s' i
            bouta par si grande esramie qu' il a fait en .j. mont flastrir le
            compaignie, et prist lez .ij. chevaus, s' a se voie aqueillie: vers
            l' estendart s' en va, qu' il ne s' esmaie mie. Personne ne trovast
            qui l' en tolsist de mie; a l' enseingne est venus, s' a le proie
            gaingnie. Forment en fu prisiés de la grant baronnie; et chil
            hiraut, qui ont le pröeche coisie, crioient hautement: «Fleur de
            chevalerie! Sebourc au damoisiel! Avoir doit belle amie!» Li sirez
            de Sebourc Jhesu Crist en gracie; n' en vausist pas tenir une grant
            manandie, quant il vit Bauduïn de sifaite arramie. «Enfes», che dist
            li bers, «Jhesus te beneïe! Chertez, bien te retrais a ton
            anchiserie: plus gentil de toy n' a en ceste compaignie. Quant je ne
            le te di, pekiet fai et folie, mais ja ne le saras tant que t' aras
            plevie ma fille le plaisans, qu' on appelle Marie.» Et Blanche le
            puchelle a bien l' oevre coisie, si a dit: «Mere Dieu, je te lo et
            gracie que j' ai donnet m' amour et mon corpz et ma vie au plus bel
            damoisel qui soit en Picardie, voire decha le mer ne jusqu' en
            Romenie! Et s' est as armez preus et plains de vaillandie! Bien doi
            estre joians que je serai s' amie. Lasse, s' il me tenoit toute nue
            embrachie, tantost m' aroit gari de ma grant maladie!» Bauduïns fu
            prisiez de cascun qui le voit, dont li contes Robers si tres dolant
            estoit, bien le vosist adont avoir tuet tout froit pour l' amour de
            sa soer, car forment s' en doubtoit. Li tournois fu moult fors,
            Bauduïns s' i prouvoit: encor ne fu que nonne que .xx. chevaus avoit
            menés a l' estandart, de coi sires estoit. N' i avoit chevalier que
            si nel resoingnoit, que la voie li laisse dessi lons qu' il le voit;
            il abat en reverse tous cheulz qu' il encontroit. Dïent li
            chevalier: «Nous faisons povre esploit, qui laissons che dëable
            tournoier chi endroit: aveuques les dëablez d' enfer tournoier doit.
            S' il est chi longement, nous n' arons palefroit qui tout ne soient
            sien, car il les nous tauroit.» Et li contes de Flandre, qui ses
            hommes ooit, a .iiij. chevaliers maintenant en venoit: «Signour»,
            che dist Robers, «faisons .j. bon esploit: alons a che dëable pour
            lui mettre a destroit, si l' alons assalir et si fort et si roit qu'
            a terre l' abatons; et s' abatus estoit, se li .j. de vous .iiij. li
            lanchoit d' un espoit, je vous ai en couvent mes corpz li
            pardonroit. Li sirez de Sebourc parler n' en oseroit; s' il em
            parloit .j. mot, si chier l' aquateroit sa terre li tauroie, jammais
            n' en joïroit; ses castiaus de Sebourc abatus en seroit.» Et chil
            quant l' ont oï, cascuns s' i acordoit. A Bauduïn s' en vont, garde
            ne s' en donnoit. Quant li .v. l' assalirent, li contez le frapoit.
            Li doy sont a cheval, sour coi li bers estoit, et li autre doy
            furent pour faire mieudre esploit: sus le col de l' enfant cascuns
            l' essonniot. Et quant Bauduïns vit l' envie qui estoit tournee
            dessus lui, point ne s' esbaïssoit. Du chapel li souvint car on li
            presentoit de par le plus tres belle qui a che tamps vivoit: amours
            de ses vertus si fort le pourveoit qu' il li estoit avis, se .c. en
            i avoit, maugré leur dens devant, bien leur escaperoit. Ch' est
            grant chose d' amours, qui ensement pourvoit les siens de noble
            estat et tient en noble endroit. Puis que loyaus cuers ayme, en quel
            lieu que che soit, il est si bien armés et de si bel arroit qu' il
            ne doubte gelee, plueve, ne caut ne froit. Bauduïns de Sebourc, li
            damoisiaus sachans, fu dedens le tournoy isniaus et remüans. Et li
            contes de Flandre, qui tant fu souffissans, lui .v. l' assaut; moult
            estoit convoitans que li enfes cheïst, qui moult estoit vaillans. Il
            le fierent et frapent, cascuns le fu nuisans. Aillours estoit ses
            sirez au tournoy tournoians. Li enfes se deffent, li besoins en fu
            grans: s' amours ne li aidast, mal li fu couvenans; mais amours le
            soustint, a coi il fu pensans. Il voit Blanche s' amie, qui fu ossi
            luisans que penne de paon ne nulz oisiaus volans, lors fu plus
            embrasés que ne soi fust ardans:
          
            d' aquerre los et pris estoit si convoitans que miex ayme a morir
            qu' il soit honnour perdans. Li contes des Flamens fu li bers
            aherdans; a une main le boute li damoisiaus plaisans: si fort bouta
            le conte, ja n' en soiez doubtans, que du cheval l' abat, qui tost
            s' en fu fuians. A tel meschief cheï, ce nous dist li rommans, que
            par bouche et par nes li degoutoit li sans. Entre .ij. chevaliers se
            bouta li gaians, des archons lez leva li prinches souffissans, sus
            le conte les geta, puis prist les auferrans. Parmi les autres .ij.
            s' en fu si fort courrans que les bras leur rompi, si les abat
            sanglans. Tous .v. les mist a terre: che fist Diex li poissans, qui
            bien le poot faire, voire plus mille tamps, car qui Diex voelt
            aidier, nulz ne li est nuisans. A l' estandart emmaine les .ij.
            destrierz courrans. Et li contes de Flandre gist a terre dolans;
            Bauduïn maudissoit, quant il estoit si grans, si jura Dame Dieu, qui
            es chielz est manans, que jammais en tournoy ne sera tournoians la
            ou Bauduïns soit ne maistres ne sergans. Reporter l' en convint par
            costez et par flans. Li quens fu reportez en sa sale pavee. Laissir
            fist le tournoy, prés fu de l' avespree, mais li honnours en est
            Bauduïn demouree. Du champ est issus hors, aprés lui grant huee de
            hiraus qui crioient a moult haute allenee: «A che noble escuier, fil
            de noble espousee, li plus hardis qui puist ferir de bonne espee!
            Fleur de chevalerie est en son corpz prouvee! Amour de noble dame,
            ou estez vous alee? Regardez le meillour decha le mer salee! Dure
            seroit l' amour, se dame li devee; ch' est li miroirs as dames, ch'
            est li douche rousee, ch' est hauteche et honnour, pröeche
            esvigouree, hardemens sans paour, de plaisanche l' entree, cambre de
            souffissanche, palais de renommee, hoirs de toute poissanche,
            amoureuse pensee! Le dame qui seroit de tel homme acolee en devroit
            tousjours estre bien gros portee.» Blanche entent le raison; moult
            tres bien li agree; moult volentiers paiast as hiraus leur journee:
            bonne volenté doit pour oevre estre contee. Onques princes ne fu, je
            croi, miex convoiés, tant eüst revenuez ne terrez ne grans fiés,
            comme fu Bauduïns, qui bien estoit tailliés. Regarde le puchelle
            pour cui estoit si liés; n' i oze faire singnes, si s' en est
            eslongiez. «E, amie», dist il, «hé, car ne m' oublïez! Coi que je
            soie povres et mal enlinagiez, s' ai je vaillant en moy, se de vrai
            le saviez, .j. loyal coer d' ami, en loyauté fiquiez. Chertez, c'
            est tous mes moebles, de plus ne sui aisiés. Onques je ne vesti fors
            que garnemenz viez: quant mes sires les laisse, je m' en sui
            cointoiez. Povreté fait souvent faire mauvais markiez.» Droit a son
            hostel est Bauduïns retournés. Et li contes de Flandre ne s' i est
            arrestez: .x. chevaliers apelle, dont il fu moult privés:
            «Signours», ce dist Robers, li contes naturez, «vous en irés a Gant
            et me soer emmenrés. Je voel que elle i soit, car je me suis doubtez
            par aucuns messagiers... Ore plus n' en sarez. Faites ce que je di
            et tantost en alés.» Et chil ont respondut: «Si com vous commandés.»
            Dessus .j. noble car, qui bien fu atelés et de dras de fin or moult
            bien acouvetez, fu mise la pucelle et des autres assés; au lez
            devers Tournay es les acheminés. Li coers de la pucelle estoit si
            tourmentez qu' ains dame ne fi si es jours de son aés. «Helas», dist
            la pucelle, «or est ce grant pitez, quant eslongier me faut outre
            mes volentez cellui que j' aimme miex, par Diu qui fu penés, que ne
            faiche tous cheulz de che siecle mortelz. Hé, Bauduïns, amis, qui
            nous a accusez? Ch' a fait li escuiers, par cui vous fu portés li
            miens capiaus d' or fin, au tournoy presentez; mais pendre l' en
            ferai, ains c' uns ans soit passez. Ahi, fel mesdisant, toudis
            nuisit avés les loyaux amoureus, ou que vous les savés! Ch' est
            dammaiges, par Dieu, qu' avés bouche ne nés! Pis valent mesdisant
            que li venins assez!» Or s' eslonge li corpz et li coers est remés.
            Dolante fu au coer la pucelle jolie. Se Bauduïns sceüst c' on l'
            eüst eslongie, au devant li venist, fust ou sens ou folie, car
            amours a fait faire mainte plus grant sotie. Li contes des Flamens
            et qui Haynau maistrie s' est avisés adont d' une grant derverie,
            car a guise de femme il a sa char vestie: l' abit sa soer a pris,
            qui point ne se detrie. Li escuierz messagez, par cui sot l'
            amourrie, l' aide a apareillier en la cambre jolie: n' [i] ot
            fenestre nulle qui ne soit veroullie. Li contez l' apella et dist a
            vois serie: «Amis, alez vous ent, et si n' arrestez mie, a l' hostel
            Bauduïn, qui si tres bien tournie, et li ditez que Blanche par vous
            li mande et prie
          
            qu' a li viengne parler en sa chambre voltie et que pour nulle riens
            il ne le laisse mie ne viengne a mi parler, car estre voel s' amie.
            Ens ou lieu de ma soer sui chi appareillie: or le voel esprouver, se
            chiere aroit hardie de faire encontre moi si grande villonnie qu' il
            ozast a ma soer mener sa druerie. Mon affaire chellez, si ne li
            ditez mie, car, par le sainte mort dont Diex revint a vie, dont il
            volt raquater toute humainne lingnie, se vous me racusés par sens ne
            par folie, de si hideuse mort sera vo char jugie c' on en sara
            parler jusquez en Lombardie.» «Sire», dist l' escuierz, «par Dieu le
            fil Marie, je seroie moult folz et scïence arraigie aroit ou corps
            de moy, se Diex me beneïe, se pour .j. estrainge homme que je ne
            connois mie metoie en aventure et mon corpz et ma vie; j' ameroie
            trop miex que sa char fuist boulie, que j' eüsse vo court perdue n'
            eslongnie: de vous me vient l' onneurs que j' ai en me baillie, et
            si vous doy grant foy et je ne li doy mie. Ne pensés pas, pour Dieu,
            que tel chose li die! Je ne sai dont il est ne de quelle lignie; je
            le decheverai miex que je ne vous die.» «Va t' ent», ce dist li
            quens, «que Diex te beneïe.» Li escuierz s' en va, s' a se voie
            aqueillie. En pau d' eure sera sa volenté changie, car qui a Bauduïn
            eüst sa mort jugie et il veïst l' enfant seulement une fie, pour
            tout l' or de che mont il ne le grevast mie. Chertez, c' est grant
            eürs pour personne adrechie, quant avoec sa biauté li est bontés
            querquie au voloir Jhesu Cris, mais cascuns ne l' est mie: tel
            couvient cascun estre com nature l' otrie. Or s' en va li messagez
            sans nul arrestement; a l' hostel Bauduïn est venus vistement. Si
            tost que Bauduïns le vit parfaitement, le recognut il bien; ses bras
            au col li tent, l' escuier acola et li dist douchement: «Sire, bien
            veingniés vous, par le mien serement.» «Damoisiaus debonnairez»,
            dist l' escuierz briement, «ma dame vous salue, qui de biauté
            resplent, si vous mande par mi que sans arrestement venez a li
            parler, car elle vous atent en sa cambre pavee, qui est painte a
            argent.» Et quant Bauduïns l' ot, de la joye s' estent; il dist a l'
            escuier: «G' irai moult lïement.» Mist main a s' aumoisniere tost et
            isnelement; .xv. saus i trouva, ne fu mie grantment, il n' avoit
            plus de fin en tout le firmament: espargniez les avoit et gardez
            longement. Il en fu moult honteus que si poi il em prent, si dist a
            l' escuier: «Sire, chertainnement, veschi tout men avoir, che vous
            ai je couvent, voire, que jë ai chi; je ne porte noient monnoye
            aveuques mi, nulz besoins ne m' en prent. Se li dons est petis, ne
            le prendés pas lent, car j' amenderai tout, se je vis longement.»
            «Sire», dist l' escuierz, «n' en prenderai noient.» Et quant
            Bauduïns l' ot, si li dist hautement: «Se li dons est petis, qu' il
            ne vaille grantment, nel tenés en vieuté, pour Dieu omnipotent: se
            je peüsse miex, je vous ai en couvent que je le vous fesisse de coer
            entierement: li homs qui sert a maistre ne fait pas son talent.» Oit
            le li escuierz; moult grant pleuté l' emprent, si dist a Bauduïn:
            «Sire, chertainement, li dons me pleüst bien, je vous di vraiement,
            mais nulz homs ne doit prendre, par nul devisement, d' autrui joyaus
            ne robes ne or fin ne argent, non se il ne le voelt deservir
            loyaument.» «Sire», dist l' escuierz, «entendés ma raison: de vous
            ne prenderai, en tant comme ore, don.» «Chertes», dist Bauduïns,
            «dont i a souspechon. Et se vous ne prendés en le vostre parchon
            ches denierz chi endroit, si ait m' ame pardon, en vous n' arai
            fianche nient plus qu' en .j. laron, ni aujourd' ui n' irai en le
            vostre maison.» Quant li escuierz l' ot, se li dist a haut ton: «Les
            denierz prenderai par tel condition qu' il n' i ara denier ne vous
            vaille .j. royon; la maille vous vaura tout l' avoir Salemon.» «E,
            Diex», dist Bauduïns, «veschi bonne raison! A bonne eure assamblai
            l' argent et le billon; ne vint mie d' usure ne de male raison, qu'
            il monteplïeroit si bien ceste saison. Loyalment les gaingnai, si
            ait m' ame pardon, et pour chou en venra li gaingne a bon quoron:
            miex vaut .j. seulz deniers, en escript le trouve on, gaigniet en
            loyauté sans nulle traïson, que de l' avoir d' usure tout plain une
            maison.» Bauduïns fu moult liés quant cellui escoutoit, qui dist que
            ses argens bien monteplïeroit; adont li demanda quel choze li
            diroit. Li escuierz li dist comment le cose estoit et du conte de
            Flandre, qui l' abit pris l' avoit: a loy d' une pucelle en cambrez
            l' atendoit et pour lui esprouver comment se maintenroit a sa serour
            germaine, s' a son gré le tenoit
          
            et le sien puchelaige prendre li ozeroit. Et quant Bauduïns l' ot,
            tous li sans li müoit; si dist a l' escuier que bien li renderoit.
            Et puis dist que li contes plains d' innocense estoit, qui de
            sifaite espreuve esprouver le voloit pour savoir se sa soer son gré
            acompliroit s' ensi avenoit cose que li cas s' i offroit: «Oïl
            voir», dist li enfes, «se .c. en i avoit, il n' est mie preudoms qui
            s' en deporteroit.» Bauduïns ot merveillez quant cellui escouta; il
            l' en sot moult bon gré et si l' en merchia et dist que, s' auques
            vit, bien li remerira. Aveuques l' escuier briefment s' achemina; li
            escuierz le mainne, le chambre li monstra ou li contes estoit, qui
            l' enfant attent la. Atant est Bauduïn qui en le chambre entra et
            puis isnelement li bers s' achemina et dist: «Chius Jhesu Cris, qui
            se mort pardonna, il saut et beneïe ceste pucelle la, comme le plus
            gentis c' onques mere porta, et toute le plus belle c' onques homs
            engenra! Dame, chi sui venus en vo cambre decha; si m' esmerveil
            pour coi li vos corps mandé m' a. Je sui apareilliés a quanqu' il
            vous plaira, sauve l' onneur de vous: autre cose n' i a.» Et quant
            li contes l' ot, en estant se drecha, puis dist a Bauduïn: «Dous
            amis, venez cha; seés d' encoste moy et mes corpz vous dira pour coi
            vous ai mandet; plus ne chelet sera. Ne vous souvient il mie mes
            corpz vous envoia le biau chapel d' or fin c' uns escuierz porta?»
            «Oïl, dame», dist l' enfes, «on le me presenta; plus d' onneur me
            fesistes que je ne vaurai ja, mais chertes de bon coer jammais maus
            ne venra: toudis monstre li bons le bien qu' ens au coer a.» «Dame»,
            dist Bauduïns, «je sui a vous venus, si vous lo et gracie et si pri
            a Jhesus dou bien que m' avez fait et l' onneur toute sus ne puisse
            ja morir, gentis corps esleüs, tant que de moy vous soit li
            gerredons rendus, sauve le vostre honnour: la ne doit penser nulz.»
            «Sire, vous dites bien, foy que je doy Jhesus. Lie sui que chaiens
            vous estes embatus: jammais n' en isterez tant que serez mes drus
            tout a vostre voloir, frans damoisiaus membrus. Par vostre grant
            biauté est mes corps decheüs et est d' un dart d' amours
            parfaitement ferus, si que ne sai a dire dont chius maus m' est
            venus. Mais ja n' en garirai, pour contes ne pour dus, fors par
            vostre gent corps, car telz est mes argus. L' amour de moi vous
            doins et ottroi toute sus, et se vous n' en prendés, vous serez
            moult bobus, car quant li fers est caus, on i doit ferir sus.» «A,
            nobles damoisiaus, ne vous desplaise mie se de dire mes maus sui
            envers vous hardie, car c' est par vo biauté, douche gorge polie! Or
            sai bien que vous n' estes de si haute lignie comme il affiert a
            moy, dont je sui courrecie; jammais [n' ]ariés acort que m' eüssiés
            plevie. Sans l' un l' autre espouser ont ami et amie soulas et grant
            deduit et plaisanche a le fie: boin tamps en larechin, ch' est plus
            grant melodie que che n' est de la choze c' on a appareillie. Et s'
            esploitir pooie en aucune partie que mes freres Robers peüst perdre
            la vie par li envenimer ou d' autre sorcherie dont nous ariens
            conseil en menant druerie, volentiers le feroie, je vous jure et
            afie, car se il estoit mors a doel et a hasquie, je ne sai homme el
            monde pour cui laissasse mie vo corps a espouser, par Dieu le fil
            Marie, car de nous .ij. seroit moult douche compaingnie.» «Dame»,
            dist Bauduïns, «estez vous esragie? Ne plache a Jhesu Crist que
            fache tel folie que de penser a vous, douche dame prisie, car je ne
            le feroie pour tout l' or de Pavie. Ja ne serés de tant vraiement
            abaissie qu' a si chetif de moy vous soiés ja amie. J' ameroie trop
            miex le teste avoir trenchie qu' abiter me fausist a vo corpz une
            fie, ne qu' au conte fesisse si grande villonnie qu' envers sa soer
            menasse sifaite druerie. Par me foy, vous seriés bonne en .j. fu
            lanchie, qui volez vostre honnour soit ensi amenrie! Par moy ne
            serés ja nul jour desconseillie: miex vaurroie boulir et morir a
            hasquie que je vous acolaisse seulement une fie. A, Dame, vraiement,
            mal estes avoiie, qui perdre vous volés et faire a vo lignie blasme
            et honte si grant: trop seriés amenrie! Pensés a un haut homme, pour
            Dieu je vous en prie, de cui vous ne soiés de honte reprochie: puis
            que son puchellaige pert la dame jolie, jammais n' ara honnour ne ne
            sera prisie.» «Taisiez vous, damoisiaus, tout che ne dites mie, car
            moult de dames sont, je vous achertefie, qui se marient bien en
            haute signourrie tout sans leurz puchellages, mais on ne [le] seit
            mie. Que faut il une dame quant elle a vin sour lie a boire et a
            mengnier bien caufee et rostie?
          
            Nulle riens ne li faut fors cellë estorie.» «Sire, frans damoisiaus,
            or ne tient fors qu' a ti que tu n' aies amie, telle com vés le
            chi.» «Dame», dist Bauduïns, «par Dieu qui ne menti, qui me donroit
            tout l' or qui est jusqu' a Brandi, n' aroie a vous afaire par nul
            carnel deli. Je sui .j. povres homs, fiex d' un villain enqui, et
            vous estez bien digne d' avoir .j. roy genti: eslisiés .j. haut
            prinche, de coi li vostre ami en soient honneret, pour Dieu je vous
            em pri! Gardés le vostre honnour et vo corps signourri. Ja ne plache
            a cellui qui onques ne menti que du conte de Flandres fache mon
            anemi: c' est li plus souffissans k' ains de mere nasqui. Tant d'
            onneur li ferai, par Dieu, a che jour chi que sa serour sera
            deportee per mi et ne finerai mais, se li arai gehi tous les
            villains parlers que dit avez de li.» Si com par mautalent hors de
            le cambre issi c' onques ne dist adieu quant il s' en departi. Quant
            li contez le voit, forment li abeli; tost et isnelement son abit
            desvesti et revint en la sale. Bauduïns vint a li et si s' agenoulla
            sans faire nul detri, et dist: «Contez de Flandre, pour Dieu aiez me
            vi, tant que j' arai a vous .j. conseil regehi.» Quant li contes l'
            entent, par le main le saisi: or est menez en camp; on l' a bien
            endormi. «Sire», dist Bauduïns, «oiés c' on vous dira: vostre soer
            la puchelle maintenant me manda; sire, j' alai a lui; ne vous
            mentirai ja. Vo soer par fol argu, chertes, me presenta plus que
            dire n' en doi, dont forment m' anoia. Si vous prie, pour Dieu qui
            le monde crea, que vous le mariez, car grant besoing en a; et se
            vous ne le faites, il vous en mesquerra.» «Bauduïns», dist li
            contes, «bien ait qui te porta! En toi ai .j. ami, pour che miex t'
            en sera: chevalier te ferai.» Adonques l' adouba; senescaut de sa
            terre adonques l' ordena et grande revenue li contes li donna, et le
            tint a se court et forment l' onnera. Mais il fist grant folie quant
            tant il s' i fïa: enchois que lonc tampz passe il s' en repentira.
            Blanche sa soer germainne a garder li bailla et le mist en sa garde;
            dou tout li otroia jusques a tant c' unz roys requerre li venra:
            mais se biens li en vient, grans merveillez sera. Ensement Bauduïns
            en che païs regna, senascaus de Hainau, et en grandeur monta. A
            Sebourc va et vient; le plus i sejourna. La fille au chevalier en
            che tamps engrossa et en ot .j. bastart que durement ama, car onques
            si crueus ou siecle ne regna, si fist mainte pröeche c' on vous
            recordera quant liex en ert et poins. Li mere le porta; li sirez de
            Sebourc moult dolans en sera de chou que Bauduïns espouser nel
            vaurra. De Bauduïn larai et mes corpz vous dira d' Esmeret le sien
            frere, qui Gaufroi guerroia: il ot assis Nimaye, car Idain li bailla
            .xx. Boulenois qu' Esmerez ammena es prez devant Nimaye. O lui ses
            freres a: Gloriant, Alixandre, que durement ama. Li sieges fu moult
            grans et longement dura, mais Gaufrois li traïtrez petit i aconta.
            Qui d' autrui argent joue, s' il a peur, grant tort a. Signour,
            devant Nimaye furent li .iij. enfant pour dest[r]uire Gaufroi, le
            traïtour puant. Gaufrois fu en Nimaie, le cité reluisant, le
            castellain de Frise en va araisonnant: «Chastellains», dist
            Gaufrois, «alez moi conseillant: isterons nous la hors sus le pré
            verdoiant? Se nous nous tenons chi sans issir sus le camp, chil
            garchon me tenront comme fol recreant.» Et dist li castellains: «Par
            Dieu le tout poissant, se croire me volez, droit a l' aube crevant
            isterons de Nimaye, la chité souffissant, et si menrons o nous le
            nostre arriere bant, s' irons jusques as trés, la ou sont li enfant:
            je les vous renderai ains le soleil couchant.» Et Gaufrois respondi:
            «Vous alés bien parlant.» Au point du jour a fait bondir son olifant
            et li bourgois s' en vont vistement adoubant; hors de Nimaye
            issirent, que n' i vont arrestant. Esmerez de Nimaye faisoit par
            Gloriant escargaiter son ost, car moult s' aloit doubtant que
            Gaufrois n' en issist en traïson faisant. On ne croit le larron
            quant on scet son samblant. Gaufrois ist de Nimaye a moult nobles
            conrois, avoec li emmena bien .xx. bourgois et .x. Frisons a grans
            dars lons et drois. Quant Gloriant les vit, ne se tint mie cois; il
            fist l' ost estourmir et dire a haute vois: «A l' arme! Adoubez
            vous!» Esmerez li courtois a fait tantost sonner ses cors
            sarrazinois. Vers le noble cité s' enkeuret demanois, et Gloria[n]s
            chevauche, li damoisiaus adrois; les chitoiens assaut a .vj.
            Boulenois. La commencha bataille et orriblez tournois.
          
            Ochïant vont l' un l' autre; la fu grans li derois. N' i vaut pour
            raenchon or fins [ne] gros tournois: qui est cheüs a terre enmi le
            sablonnois, il n' eschapast de mort pour d' or sen contrepois.
            Glorians point et broche le bon destrier norois; va ferir .j. Frison
            qui ot non Godefrois. De sa lanche li passe du haubregon les plois;
            les maillez, qui sont fortez et blanche comme nois, ne durerent au
            cop com che fuist .j. rois: ou corpz li mist le fer; chius kaï mors
            tous frois, et Glorians s' escrie: «Fel leres maleois, vous avés
            comparé che que nous fait Gaufrois!» Che que li truie fait, compere
            mainte fois li petis pourchelez, dont che n' est mie drois. Forte fu
            la bataille es prés devant Nimaie. Glorians li gentis nullement ne
            s' esmaie: il decope et ochist le gent qui n' est pas vraie; quant
            sa lanche brisa, adont s' espee assaie. Au chastellain frison fist
            une grande plaie et puis li escria: «Foy que je doi ma taie, bien
            avez desservi qu' ensement je vous paie!» Forte fu la bataille,
            moult rade et moult pleniere. Glorians fist porter bien avant sa
            baniere; et quant Gaufrois le voit, si en fist mate chiere; il
            escrie: «Nimaie et Frise par deriere!» Dont veïssiez estour enmi une
            quarriere, si grant et si orrible que, de la sablonniere qui levoit
            contre mont, sanloit une fumiere. La fu mains saudoierz ochis a
            grant hasquiere et mains chevaliers fu reportez sans litiere.
            Glorians recula delez une croliere; ja eüst moult perdut de sa
            maisnie fiere, quant Esmerez i vint courrant de grant maniere,
            Alixandre lés lui, qui le pensee ot fiere, a .x. Boulonnois: n' a
            chel qui bien n' i fiere. Contre le gent Gaufroi levent tel[e]
            pourriere et si grande bataille, n' i remest piece entiere des escus
            de leurz copz pendans a le laniere: n' i avoit si hardi qui ne
            baissast le chiere. Signour, devant Nimaie le cité bien fremee ot si
            grande bataille et si fiere mellee qui li istoire dist et le chanson
            rimee qu' elle dura .ij. jours sans faire reposee, ensement l' un
            sour l' autre fu le gent encarnee. Gaufrois fu tant hardis et de
            fiere posnee qu' ains plus hardis de lui ne feri ains d' espee; mais
            traïtrez estoit et de fausse pensee, s' en estoit sa jovente mains
            prisie et löee. Toute nuit ot bataille si grande sus le pree, plus
            dru reversent mort souvin, geule baee, que ne le vous diroit
            personne qui soit nee; toute nuit a le lune ont le bataille outree.
            Quant che vint au matin, que l' aube fu crevee, adont recommencha le
            noise et le criee: la ot maint poing trenchié, mainte teste copee.
            Tante belle jouvente i gist ensanglentee, dont c' estoit grant
            meschief et povre destinee: car a grant dolour est creature allevee,
            qui tout tantost est mors par .j. seul cop d' espee. Chiex par cui
            gerre esmoet en aucune contree, s' il le commenche a tort, il fait
            male journee: tous les maus c' on en fait che sont sus sa saudee, ou
            Escripture ment, qui bien est aprouvee. Onques telle bataille ne fu
            mais maintenue qu' il ot devant Nimaie par dessus l' erbe drue.
            Esmerez de Nimaie tenoit une machue et fu faite d' achier, le teste
            avoit cornue: n' aconsieut chevalier ne cheval qu' il ne tue. A
            bourgois de Nimaye de crier s' esvertue: «Ahi, maloite gent, felonne
            et mescreüe, ja sui je li drois hoirs de ceste revenue, s' en deüsse
            estre rois, par le Vierge absolue, voire, se ma besoingne en fuist a
            bien venue! Or le m' a .j. gloutons robeë et tolue et si vendi mon
            pere, dont li corpz me tressue, si ne sai que ma mere aussi est
            devenue, n' Elïenor aussi, qui pour moi fu venue decha outre le mer
            en le terre absolue: toute ai par che glotton ceste mesavenue.»
            Esmerez de Nimaie ot au coer grant dolour; d' une mache de fer va
            ferir sans retour un bourgois de Nimaye, qui moult ot de fierour, et
            Esmerez le fiert a loi de pongneour: se teste li effondre com che
            fuist .j. tabour, le chervele en respent, qui honni herbe et flour;
            a terre l' abati: mors fu sans nul retour. Alixandre[s] i fiert a
            loy d' empereour, ossi fist Glorians, qui ot fiere vigour. Hé, Diex,
            que li .iij. frere furent bon vavassour! Jone damoisel furent, mais
            il ont grant valour, et s' avoient grant coer de conquerre l'
            estour. Et li bons coerz fait l' oevre, nom mie le lonc jour. Toute
            jour a journee fu grans li ferreïs: tant en i ot che jour et de mors
            et d' ochis que desseure les mors couvient passer lez vis. Chius qui
            est abatus i est mors et honnis; ne li vault raenchons ne terre ne
            païs. Par les campz s' enfuioit mains destriers arrabis, ses resnez
            traienant, de signour desgarnis. Et plenté de fuians i avoit il
            toudis:
          
            l' uns a perdut le main ou jambe, s' il n' a pis. Glorians li
            dansiaus, qui moult estoit hardis, se maintient en l' estour ensi c'
            uns anemis. Ne fuissent li Frison, Gaufrois fuist desconfis; mais
            .x. en i ot, a lons dars posteïs de .xv. piés de lonc, et li fer en
            ont siis: ichil ont les .iij. freres arriere ressortis. Ceste gent
            conduissoit li chastellains Henris qu' Elïenor la belle amena ou
            pourpris, cousins germains Gaufroi: c' estoit moult ses amis. Quant
            Esmerez le voit, envers lui s' est vertis; pour les dars des Frisons
            ne fu mie esbahis, en le presse se boute, com li leus es brebis, en
            milieu des Frisons, des grans et des petis. Feri le chastellain li
            chevalier gentis, de le mache de fer le feri li marchis par dessus
            le hïamme, qui bien estoit burnis: tous li fu embarrez, n' i vaut
            .j. paresis, le chervelle en ist hors, li sans li est salis: mort le
            tresbuche a terre, qu' onques n' i fu oïs. Dont veïssiez Frisons
            durement esbahis: la se sont reculé, mais che fu moult envis, car
            forche paist le pré et li leus le brebis. Quant Frison reculerent,
            Gaufrois fu moult dolans; il crie as chitoiens: «Car me soiés
            aidans!» Et Gaufrois tient l' espee, dont bien trenche li brans; ou
            qu' il voit Esmeret, si le fu approchans. Esmerez, quant le vit, n'
            en fu mie dolans. L' un l' autre ont aprochiet sus lez destriers
            courrans; Gaufrois feri devant, li traïtres puans. Esmerez voit le
            cop que li glous fu esmans; son blaison retourna, qui d' or fu
            reluisans, et Gaufrois i feri, qui estoit si poissans: par tel
            devision fu le cop desquerquans que dedens le blason entra .ij. piés
            li brans. Au resaquier qu' i fist acourut Glorians; et quant
            Gaufrois le voit, si li müa li sans: il ne l' atendist mie pour .c.
            besans. Il a laissiet s' espee qu' au blaison fu tenans; en le
            presse se fiert, tous de ses miex voellans. Et Esmerez s' escrie:
            «Traïtres soudoians, car vendistes mon pere en le terre as Persans!
            Je vous en ochirai, ains que passe li ans! E, bourgois de Nimaye,
            moult estez nonsachans, qui laissiez vo signour et lui estez nuisans
            pour le plus fel traïtre qu' ou siecle soit vivans!» La ot mille
            bourgois tous ensamble alloians qu' a lui se retournerent, dont
            Gaufrois fu dolans. Adont a fait sonner li glous ses olifans; vers
            Nimaye repaire, n' oze estre demourans que ne le relenquisse li
            autres remanans; en le chité entra li traïtres puans. Et Esmeret
            assaut les murs fors et poissans: descliquent cel engien qui getent
            caillos grans, ars a tour, espringalez, des hautez tours luissans.
            Adont fu li assaus orribles et poissans. Li bourgois qui la furent
            ont les coerz repentans qu' avoec Esmeret furent, qui tant fu
            avenans, pour l' amour de leur femmes et de leurz biaus enfans; s'
            en i avoit de telz qui les coerz ont dolans plus pour leur grant
            richece qu' il estoient tenans qu' il ne sont pour leur femmes, ja
            n' en soiez doubtant. Miex recoevr' on de femmes, biau signour, tous
            lez ans, c' on ne fache d' avoir ne de florins luisans; a l' avoir,
            le monnoie, est li fais trop pesans. Or sont devant Nimaye li
            prinche et li baron. Li rebelle bourgois s' escrient a haut ton:
            «Ahi, sire Esmeret, pour Dieu nous te prion: ne laissiez pas l'
            assaut, gentis fiex a baron, ains faitez assalir a forche et a
            bandon par coi aions le ville a no devision car li bourgois dedens
            nous feront garison, a nous feront confort par aucune ocoison: car
            se n' avons la ville, n' avons lieu ne maison que Gaufrois li
            traïtrez n' ait tost mis en carbon, et femmes et enfans met[e]ra en
            prison!» «Signour», dist Esmerez, «a vo devision.» Adont a fait
            sonner maint grant cor de laton; le moitiet de son ost, mise en
            droite parchon, fist reposer li bers as campz sus le sablon, et fist
            tantost crier en l' ost par .j. garchon c' on fache vistement
            apporter garison a boire et a mengnier assez et a foison, des vins
            et des vïandes illuec a quarion pour desjuner le poeple, qui en ot
            grant beson. Et li autre assaloient le chité environ; quant virent
            le vïande en leur propre fachon, tout s' i sont acourut, chevalier
            et garchon. Li .j. hape .j. poulet, li autrez .j. capon, s'
            effondrent les tonniaus a forche et a bandon, car [il] avoient soif,
            n' est se merveille non: li tamps fu biaus et chaus si qu' a l'
            Ascention. Quant il eurent beüt a leur devision, a l' assaut vont
            courrant ensi que campion. Mais as crestiaus lassus estoient chil
            Frison: li .j. getoit .j. bauch, li autres .j. perron, ains ne fu
            telz assaus a ville n' a dongon comme il ot a Nimaye a ychelle
            saison. Gaufrois ot si grant doubte et si grant marrisson, onques n'
            ot tel paour en se regnation.
          
            Perdut eüst Nimaye se ne fuist .j. glouton qui li aprist a faire une
            grant traïson. Tout adés qui fait mal, le mal li enort on. Gaufrois
            fu en Nimaye en son palais luisant, environ lui estoient tout si
            appertenant. «Signour», che dist Gaufrois, «forment me vois doubtant
            que [ne] perdons Nimaye ains le soleil couchant, car il sont d'
            assalir si aspre et si engrant qu' il ne doubtent la mort .j. denier
            valissant, cop d' engien, d' espringale, ne de piere pesant: che me
            font li bourgois qu' ont esté recreant. Se nous n' avons conseil,
            mal nous est couvenant.» Dont parla .j. traïtrez qui coer ot
            soudoiant, conseillierrez Gaufroi et son appertenant: «Sire
            Gaufrois», dist il, «par Dieu le roiamant, ne vous ne vostre ville
            n' i ara nul garant s' une cose ne faitez, dont me vois avisant.»
            «Or tost», che dist Gaufrois, «alez moi conseillant!» «Sire», dist
            li traïtrez, «faites que maintenant soient lez les crestiaus et
            femmes et enfant, onclez, cousins germains et antains ensievant a
            cheus qui relenquis se sont com mescreant, puis les faites geter des
            crestiaus par devant aval ens es fossés; et je vous recreant que si
            li bourgois voient cestui fait apparant a Esmeret tantost en iront
            priier tant, qu' il laisseront l' assaut et iront repairant: ensi
            serez sauvet, chieus fait est aparant.» «Par ma foy», dist Gaufrois,
            «chil mot sont avenant; jammais ne vous faurrai es jours de mon
            vivant.» Dont se vont li Frison par le ville espandant. As hosteus
            des bourgois sont alet maintenant; les dames, les enfans et cheus en
            bierch gisant ont pris et acouplez et lez vont conduisant amont sus
            les cristiaus, ou on va assalant. Lors commanda Gaufrois qu' on les
            voist balanchant aval ens es fossez, qu' on n' i voist arrestant. Et
            chil pleurent et crient et vont grant doel menant, car le mort
            redoutoient li petit et li grant. C' est drois qu' on le redoubte,
            je le vous acreant, car puis c' uns homs est mors, au sien n' a .j.
            seul gant. Ensi li traïtour prisent entr' iaus l' avis: par les
            crestiaus getoient femmes, enfans petis. Li fosset sont profont, li
            mur sont haut assis: je croy que de .c. n' en escapast .j. vis. La
            oïssiés grant doel et crier a haus cris: «Douche Vierge Marie,
            ouvrés nous Paradis! Gaufrois, nous t' apellons par devant Jhesu
            Cris au jour qu' il avera son jugement assis!» Et Gaufrois leur
            respont: «Ja n' i serai oïs! Pensés de l' appeller! N' en donne .j.
            paresis, car je n' ai nient plus d' ame comme a .j. soris!» Nient
            plus que fuissent kien n' avoit Gaufrois pité de geter les enfans
            aval ens ou fossé. Et dames et pucellez, plaines de grant biauté, la
            crioient en haut: «Vrais rois de majesté, aiés de nous merchi, par
            ta sainte bonté!» Et s' il estoit aucuns qui en eüst plouré,
            Gaufrois le fait saisir, si l' ont aprés geté. Et quant li bourgois
            virent le grant desloyauté que Gaufrois leur faisoit de leur
            carnalité, tost et isnelement vinrent a Esmeré: «Ahi, sire», font
            il, «pour Dieu de Trinité, faites laissier l' assaut! Tout sommes
            desolé par Gaufroi le traïtre, qu' est plains de cruauté! Nos
            femmes, nos enfans l' ont trop chier comparé, car il sont des
            crestiaus contre terre rué: de .c. n' en i aroit .j. tout soel
            rescapé.» Quant Esmerez l' oï, s' a grant doel demené; l' assaut a
            fait laissir, si se sont retourné. Et Gaufrois fist laissier che qu'
            il ot en pensé, et femmes et enfant en furent remené: mais sachiés
            qu' es prisons furent trestout bouté. Et li troi frere furent en l'
            ost moult aïré, si ne scevent comment il aront la cité. La furent
            maint engien et fait et carpenté et drechiet a le ville, par devant
            ens ou pré, et getoient as murs pieres a grant plenté. Mais bien
            sont pourveüt et de pain et de blei et de char et de vins, de maint
            bacon lardé: il ne doubtent le siege .j. denier monnoé. Et s' a li
            glous Gaufrois si le monde aveulé qu' il n' i ot si petit dedens la
            fremeté, mais qu' il peüst porter .j. grant baston quarré, que ne
            donnast saudees cascun jour ajourné; cascun lonc son estat avoit
            deniers plenté. Par avoir sont souvent maint preudomme aveulé. Or
            sont devant Nimaie li .iij. enfant royal pour le cité conquerre,
            dont haut sont li mural. Mais Gaufrois ne les doubte le monte d' un
            hestal. .I. dus de Danemarche, c' on clamoit Percheval, vint par le
            haute mer, et o lui maint vassal, pour conforter Gaufroi, qui regna
            en grant mal, car chius duc si amoit de bonne amour loyal une serour
            Gaufroi, plus blanche que cristal, qui estoit a Nimaye tres le tampz
            juvenal, dont Gaufrois li manda par mos especial qu' il le venist
            secourre o son poeple a cheval et il aroit sa soer, la belle
            principal; dont chius dux amena vitaillez et bissal,
          
            .xl. nés querquiés tout parmi le canal. Quant Boulenois les virent,
            si lor en fist moult mal, s' ont fait en l' ost sonner maint grant
            cor de metal, busines et arainnes, et droit ou fons d' un val s'
            alerent adouber li Boulenois royal; en leur vaissiaus entrerent,
            dont haut furent li mal, encontre les Danois alerent rendre estal.
            Onques si grant bataille n' i ot en Raincheval qu' il i ot en le mer
            a icestui journal; li mort et li navré rechurent grant traval.
            Signour, dedens le mer ou sont li Boulenois fu grande la bataille
            encontre les Danois; il ochient l' un l' autre a bons brans vïenois
            et detrenchent oreillez, testes, bras, a esplois. Li dux de
            Danemarche, qui estoit lons et drois, i fiert d' une grant hache d'
            achier poitevinois: n' aconsieut homme nul qui ne soit mors tous
            frois. Et Glorians reclaimme Jhesu Crist et sa crois. Le bataille
            dura ne sai .ij. jours ou trois: la furent desconfi trestout li
            Boulenois. Boulenois furent mort, n' escapa que .ij. nés. En l' une
            est Glorians arriere retournés; au havle descendi, dolans et aïrés.
            Contre Gloriant vint ses freres Esmerés; a haute vois escrie: «Ahi,
            frere carnés, a esté vostre poeplez desconfis et matés?» «Oïl», dist
            Glorians, «si sui ente navrés.» Dont s' estourmi li os environ de
            tous lés. Quant li Boulenois sceurent c' on a leur gens tués, l'
            endemain descendirent et paveillo[n]s et trés, s' ont laissie
            Nimaye, dont bonne est la citez; ne vaurent demourer, cascuns s' en
            est ralés. Et se la fuist Wistaces, de Boulongne fievés, ja ne l'
            eüssent fait, che est la veritez. Mais gens sans nul signour ne
            valent .iiij. dés; puis que terre est a dame, li païs est gastés.
            Wistaces ne fu mie dedens ches herités, ains estoit en Surie a ses
            freres alés, droit a Jherusalem, la ou Diex fu penés, dont Godefrois
            ses freres estoit rois couronnez. Et Boulenois s' en vont, qui les
            coers ont irés. Quant li .iij. frere virent leur barons destrués,
            vers Boulongne s' en vont les frains abandonnés. Quant la comtesse
            Ydain coisi les bachelers, adont leur demanda se Gaufrois est tués.
            «Dame», dist Esmerez, «bien nous a atrapés, qui ensement nous a du
            no deshirités, s' avons perdut no pere, dont c' est doelz et pités.
            Et s' ai perdut m' amie aussi a l' autre lés, Elïenor la belle, ou
            grande est li biautez. Si malement nous a Gaufrois a fin menés,
            vaillant n' ai decha mer deus deniers monnaez. Jammais en cest païs
            ne voel estre arrestez, ains irai en Surie, ou est mes parentés,
            Godefrois, Bauduïns, Wistacez li membrés, et si les aiderai contre
            les deffaés, s' irai conquerre terre, chastiaus ou fremetez; trop
            seroie mescans d' estre chi demourez.» Dïent li autre frere:
            «Chertes, bien dit avés; nous irons avoec vous si tost que vous
            irés.» «Lasse», dist le comtesse, «com mes coers est irés! N' ai
            enfant ne parent qui soit decha remés, que trestout ne s' en voisent
            dessus les deffaez; de tous mes boins amis est mes corps esseulez!»
            Ensi disoit Ydain que vous oï avés. Puis ne demourra gaires que ses
            niés Esmerez, Glorians, Alixandre, et tous leurz parentez entrerent
            en la mer a chalans et a nés pour aler au Sepulcre, ou Jhesus fu
            pozés. Signour, a ichel tamps que vous dire m' oés, i estoit li
            passaiges et fais et aquitez sans paier de trewage qui vausist
            .iiij. dés: par les hoirs de Buillon i estoit ordenez. Che fu belle
            portee, Jhesus en soit löez! Par toute paienie fu leur genres
            doubtez. Signour, li .iij. enfant dont je vous senefie entrerent en
            la mer avoec grant compaignie, dolant et courrechiet et a chiere
            abaubie pour Gaufroi qui leur ot tolut leur signourrie. La kanne est
            tant portee que depuis est brisie: je le di pour Gaufroi, qui
            regnoit par maistrie: enchor venra li jours qu' il toura a folie. Or
            dirai des enfans qui ont fait departie de Boulongne le grant, qui
            sor mer est bastie. Et le comtesse Ydain les sainne et beneïe et
            leur a dit: «Signour, par amour je vous prie, salüés me mes fiex, el
            nom sainte Marie, et le roy Godefroi, qui justiche Surie.» Adont au
            departir moult tenrement larmie. Et li enfant s' en vont, s' ont
            leur voile drechie; en mer vont esquipant en la plus ressongnie. N'
            est drois de leurs journeez que le conte vous die; de leur mere
            dirai, la roÿne essauchie, qui fu en Abilant, dolante et courrechie,
            O le Rouge Lion, qui en Dieu ne croit mie. Elïenor la belle li
            tenoit compaignie, mais le puchelle estoit nuit et jour si gaitie
            que pour mille mars d' or ne fuist point eslongie, dont moult
            dolante estoit et soir et a nuitie pour l' amour d' Esmeret, qu'
            elle ne haoit mie,
          
            ains l' amoit de bon coer sans nulle villonnie, car d' amer lons de
            lui c' est amour esragie. La dame de Nimaye, qui Roze avoit a non,
            fu dedens Abilant une longe saison, s' avint une journee que roys
            Rouge Lyon estoit en son palais, o lui si Esclavon; la li vint .j.
            messaigez qu' on clamoit Publion, le roy a salüet a le loy de Mahon.
            Et quant li roys le voit, se le crie a haut ton: «Amis, dont venez
            vous et de quel region?» «Sire, droit de Surie, par mon dieu
            Baraton, ou Sarrazin ont fait grande perdition: Jherusalem est prise
            et Acre et Escalon. Corbadas, Lucabiaus et li rois Luxion et rois
            Cornumarans et li rois d' Escalon sont mort et mis a fin, sans nulle
            raenchon. Dessus le plains de Ramez i ot tel tuison que tout li
            Sarrazin jusqu' en Cafarnaon aront grant vitupere de la destruction
            car il est avenu sus la geste Noiron. Or ont li Cristïen a leur
            maleïchon dedens Jherusalem, en consolation, couronné comme roy
            Godefroi de Buillon, .j. chevalier de Franche, de haute estration.
            Et s' est chieus proprement de che meïsme nom que Calabre sorti, la
            dame de renon, droit a Miekes le grant a le feste Mahon. Tout ensi
            qu' elle dist en veons le fachon: les .iij. oisiaus tua a un cop de
            bougon dessus le tour David, si que bien le vit on. Roys, j' ai pour
            ta cité grande confusion, car manechie l' ont li Cristïen felon, et
            s' est au sort Calabre mise en maleïchon.» Quant li Rouges Lions ot
            Publion paler, adont fu si dolans qu' il ne pot mot sonner: «Ahi,
            Jherusalem, com il me doit peser que li Cristïen t' ont ensi a
            gouverner! E, roÿne Calabre, bien i veïstez cler! Mes peres vous oï
            bien vo sort declarer, et se li sceustes bien et dire et deviser qu'
            il en seroit ochis; ne s' en porroit garder: Godefrois le tua, que
            je doi poi amer.» Voit le roÿne Roze, se li prist a crier: «Dame, je
            vous devroie en .j. fu embraser, car li vostrez linagues nous fait
            deshonnerer!» «Sire», dist la roÿne, «car m' en laissiés ester, que,
            par cellui Signour qui se laissa pener, je vauroie ore, sire, se
            Diex me puist sauver, que devant Abilant que devés gouverner, eüst
            fait Godefrois ses paveillons lever. Devant chou ne porrai de vos
            mains escaper!» Dist li Rouges Lions: «Se vous saviez viser tour
            pour vo delivranche, bien vous devriés amer.» «Sire», dist la roÿne,
            «n' i saroie viser, fors seulement .j. tour, que vous vaurra conter,
            car se vous me voliés de vo prison geter, sus la loy Jhesu Crist
            vous vauroie jurer qu' a Godefroi iroie au Sepulcre parler et tant
            feroie a lui, enchois mon dessevrer, qu' il m' aroit en couvent, en
            chertain, sans fausser, et il et si doi frere, qui sont biau
            bacheler, que ja en che païs qu' avez a gouverner ne venront
            gerroier ne vo proie eslever ne vo ville assegier ne vous
            desheriter; ne vous irés aussi par terre ne par mer en lieu ou vous
            voelliez les Cristïens grever, ensi par bonnes triewes porriés en
            pais rengner.» Dist li Rouges Lions: «Che fait a creanter! Tout ensi
            le ferai, sel volez acorder.» «Oïl», dist la roÿne, qui le vïaire ot
            cler. Dont l' afïa li roys et li ala donner congiet de che messaige
            et faire et ordener. .I. chalant li a fait noblement aprester; a
            .xxx. Sarrazins mist la dame en le mer pour aler au Sepulcre les
            triewez afïer. Ensement sot la dame che soutil tour trouver. Ossi
            font pluseurs femmes; de che n' estoet doubter: femme fait tous les
            caus son baron aveuler. Ensi ceste roÿne d' Abilant se sevra.
            Elïenor la belle au partir l' acola: «Dame», dist la puchelle, «chi
            endroit demourra le plus dolante dame c' onques de pain mengua;
            voir, je morrai de doel s' Esmerés ne vient cha.» «Belle», dist la
            roÿne, «le miens corpz li dira. Et de quanques j' ai dit, li miens
            corpz n' en tenra riens; mais s' esploitier puis, par Dieu qui tout
            crea, j' amenrai Godefroi de Buillon par decha. A toutes ses grans
            os si vous assiegera, par che point vous arai a Nimaie de la. Et mes
            fiex Esmerez, quant il le savera, sachiés que volentiers o lui il i
            venra.» Ensi dist la roÿne, et atant s' en sevra; elle entra ou
            chalant, qui en mer s' esquipa. Or oiés l' aventure car il li
            avenra: ensi que par le mer la roÿne naga, regarde enmi la mer:
            .iij. calantz avisa, et crois et confanons a bors par devant a.
            Quant la dame les vit, Nostre Signour löa, le roy de sainte glore,
            qui sa mort pardonna. «E, Diex», dist la roÿne, «et quel gent sont
            che la?
          
            Se che sont Cristïen, par me foi, bien me va.» A icheste parole le
            calans aprocha. Esmerez fu devant, qui de lonc s' escria: «Par foi,
            felon paien, morir vous convenra! Vous estez Sarrazin, puisqu'
            enseigne n' i a!» La nés ont assalie, point ne leur escapa. Paien l'
            ont deffendue: jusqu' a .xxx. [en] i a, mais toute leur defense
            moult petit leur vaura, car bien sont assali des Cristïens decha.
            Esmerez tient le mache, dont moult grans copz frapa; le bort de la
            navie tellement despecha que petit s' en falli que l' iauwe n' i
            entra. Glorians, Alixandres, furent au lez dela; a grans havés de
            fer, ou grans kainnes i a, geterent a le nef, si que point n'
            eslonga; puis vinrent main a main: nulz ne faindi la. No gent crient
            saint Jorge, qui le jour leur aida. Chius qui se fie en Dieu et qui
            le servira, en toute le journee ja maus ne li venra. Chius qui se
            fie en Dieu en parfaite creanche, ne poet en le journee avoir mal ne
            gravanche. Li .xxx. Sarrazin n' eurent nulle poissanche de grever
            les enfans, qui en Dieu ont fïanche. Alixandres li bers tint une
            roide lanche; .j. Sarrazin bouta si fort dedens le panche, le
            haubert li percha, dont le maille fu blanche: mort l' abat en le
            nefz; a .j. autre s' avanche. Et Glorians i fiert par bonne
            contenanche; ossi fait Esmerez, qui tant ot de poissanche. Enmi le
            nef estoit Roze, la dame franche, et prioit Jhesu Crist, qui pour
            nous ot soffranche, que des Sarrazins puist veoir telle venganche
            que n' en puist escaper piet ne ventre ne manche: ensi prie la dame,
            qui tant ot de vaillanche. Et li troi damoisiel ne font nulle
            arrestanche; a .xxx. Sarrazins ont fait tant de nuisanche qu' en
            leur nef sont entré; la eurent grant souffranche. La dame voit ses
            fiex; de haut crier s' avanche: «Enfant, je reconnois vo corpz et vo
            samblance! Veschi le vostre mere, ou tant a de pesanche! Venez, si
            m' acolés, sans nulle demourranche! De chou que je vous voi en telle
            contenanche, ne fuisse point si lie pour tout l' avoir de Franche.»
            Dont le vont acoler sans demener bubanche. Grande fu la pités a le
            recongnissanche. Grande fu la pités des fiex et de le mere.
            «Enfant», dist la roÿne, «com pour vous je me pere! Encor vengerez
            vous le mort de vo chier pere a Gaufroi le felon: drois est qu' il
            le compere, car c' est .j. faus traïtrez; de mal faire se mere, de
            traïson furnir scet toute [le] mistere. Par le glouton perdi Bauduïn
            vo chier frere; jammais ne le verrons, dont souvent me despere, car
            je croi qu' il soit mors. Et c' est bien coze clere: Gaufrois le
            fist murdrir; bien en scet la matere. Je pri a Jhesu Crist et a sa
            douche mere que j' en puisse veoir une venganche amere, car, par
            Dieu, qui fait mal, c' est drois qu' il le compere.» «Dame», dist
            Esmerez, «or a passet lonc tampz que nous ne vous veïsmes, roÿne
            souffissans; pour Dieu, dont venez vous? Ne le soiés chelans! Ou est
            Elïenor, le pucelle avenans, qui pour mon corpz laissa le terre des
            Persans et aporta l' istoire, dont Gaufrois li puans ot trenchie l'
            oreille, voiant ses atenans?» «Biau fiex», dist la roÿne, «ne le
            serai chelans: le jour que li mesquiés fu pour vous aparans ou
            palais a Nimaie, ou li debas fu grans, je me mis en le mer, ja n' en
            soiés doubtans, O moy Elïenor, qui tant es souffissans; le dame de
            Ponthieu fu avoec nous nagans. Et le mer se troubla, de coi li nos
            calans naga parmi le mer, che sachiés, bien lonc tamps, et nous mena
            li vens, qui fu piesmez et grans, tout droit a Babilone. La nous
            trouva soudans. La dame de Ponthieu i devint mescreans: elle renoia
            Dieu, dont elle fu mescans; li soudans l' espousa a le loy des
            Persans. Moy et Elïenor la pucelle rians avons en Abilant esté moult
            tres lonc tamps aveuques le sien frere, .j. riches amirans. Or ai
            tant fait a lui, par Dieu qui est poissans, qu' escaper me laissa
            sainne, sauve et vivans. Convoier me faisoit par ches felons tirans
            droit a Jherusalem a nos apertenans. En couvent je li oy, quant de
            lui fu partans, que sa pais li feroie avoir contre les Frans afin
            que Crestïen nel fuissent assegans. Plus doubtent Cristïens, et eulz
            et leur bubans, que l' aloe faucon, quant le cache a plains campz.
            Elïenor i est, la pucelle rians, dolante et courrechie qu' elle i
            est demourrans, car Jhesu Crist de gloire est la belle servans; et
            si vous ayme si la pucelle plaisans, que toute nuit vous est
            durement regretans. Elle ne voelt avoir ne rois ne ammirans ne
            prinche nul ou monde c' on li soit presentans. Il n' a mie grantment
            que li rois Briguedans, qui est sires d' Aufrique et des
            Sarragouchans, et s' a .v. freres rois, tous couronne portans,
          
            vint pour la damoisielle as nés et as calans par dedens Abilant, ou
            j' ai esté lonc tampz; mais elle n' en volt prendre, dont forment fu
            dolans li rois Rouges Lions ses frerez, li gaians. Tout adés vous
            atent et est a Dieu prians qu' encore puist vir l' eure que soiés
            ses amans.» Quant Esmerez l' oï, se li müa li sans; .j. dars d'
            amours li fu parmi le corpz lanchans, pour l' amour de la belle le
            fu au coer navrans: «Ahi, gente pucelle, honneste et souffissans,
            jammais n' arai moullier, si m' aït sains Vinchans, fors que le
            corpz de vous, qui si est avenans!» Ensi dist Esmerez, li noblez et
            li frans. Mais che fu une dame que trop fu aquatans, car o lui fu en
            chartre l' espace de .vij. ans., ensi com vous orrez se m' estes
            escoutans. Quant Esmerez oï sa mere la roÿne, qui d' Elïenor va
            recordant l' amour fine, amour d' autre costé si le destruist et
            mine que mais joie n' ara s' avera le mesquine, car coulourree fu
            com roze d' aubespine, et comme fleur de lis ot blanche le poitrine.
            «Belle», dist Esmerez, qui fu de bonne orine, «le grant biauté de
            vous et li bontés m' afine. Jammais joie n' arai, par sainte
            Katerine, si vous arai osté de la gent sarrasine.» Ensement vont
            nagant li .iij. enfant Rozine, qui estoient estrait du linaige le
            chisne. Vers Surie s' en va nagant leur officine. A .j. regort de
            mer vers terre beduïne perchurent grant navie venant par le marine,
            mais sus le bort des nés y avoit mis par signe et crois et confanons
            de chendaus et d' ermine; quant Esmerez perchiut leur nefz et leur
            couvine, bien sot que che sont gent servans la vertu digne, dont
            pour iaus assalir ne fist faire aatine. Il ot droit, car c' estoit
            li fiex de sa cousine, Wistaces de Boulongne, fiex de la palasine
            Ydain, qui le portee fist si bonne et si digne. C' est drois que de
            bonn[e] ente .j. boins fruis se decline. Quant Esmerez perchiut les
            vaissiaus aprochier, pour che qu' il vit les crois as bors des nés
            drechier, est alez encontre iaus, si commenche a huchier: «Et a cui
            estez vous, nobile chevalier?» Adonques respondi .j. gentis
            maronnier: «Alés seürement, ne vous caut d' esmaier: nous sommes
            Crestïen, pelerin princhoier. No sires est Wistaces, qui tant fait a
            prisier, li freres Godefroi et Bauduïn le fier. A Boulonge ralons
            arriver au gravier.» Et Esmerez s' escrie: «Car faites abaissier vo
            voiles et vos mas; laissiés vostre nagier, car chi sommes troi
            frere, tout jone saudoier, cousin au comte Wistace d' espousee
            moullier; hoir sommes de Nimaie. Laissiez me a lui plaidier.» Quant
            Wistacez oï Esmerez desraisnier, aussi bien le connut comme il fait
            .j. denier; les voilez fist cliner pour lui a festoier. Lors
            geterent lor ancre et les grans cros d' achier, dont il fisent
            ensamble leur vaissiaus atachier; grant joie demenerent quant vint a
            l' aprochier. Roze la gentis dame va Wistace baisier: «Cousins»,
            dist la roÿne, «il nous faut eslongnier no terre et no royamme pour
            .j. fel pautonnier, che est Gaufrois de Frise, qui nous fait
            destourbier, qui vendi mon signour a le gent l' avressier, au roy
            Rouge Lion; en rechiut maint denier: une nefz de fin or, tant li en
            fist querquier. Puis revint en ma terre menant .j. doel plenier et
            fist tant par ses dons c' on me fist conseillier de lui a espouser
            en mon palais plenier. Dont vint une puchelle parmi le mer nagier,
            soer le Rouge Lion, pour lui a baptisier, et si nous vint retraire
            le mortel encombrier. Esmerez devoit prendre une noble moullier, la
            dame de Ponthieu, che nobile heritier. Quant Esmerez oï le pucelle
            plaidier, adont sacha tantost une espee d' achier, puis ala a
            Gaufroi une oreille trenchier; bien le cuida ferir parmi le
            hanepier, mais li leres cria et on le vint aidier. La convint mes
            enfans nostre cité vuidier, qui puissedi le vinrent longement
            assegier, mais chil de Boulenois n' i vaurent plus joquier: ensi a
            mon royamme Gaufrois, au coer lanier, que nous n' i ariens mie le
            montant d' un denier.» «Par me foy», dist Wistaces, «se je puis
            esploitier, ains lonc terme passé le comperra moult chier; si tres
            mar a volut par mortel encombrier le linaige du chisne tellement
            abaissier. Mal pert outre le mer que che soient bregier, quant
            Godefrois mes freres i fait tant a prisier qu' il a toute Surie sous
            lui a justichier et est rois de la ville, dont li mur sont plenier,
            ou Jhesus se laissa pener et traveillier et ferir au costé de la
            lanche d' achier: encore ai je du sanc car on li fist raier, que
            Godefrois mes freres fait no mere envoier.» Adont a fait Wistaces
            deffremer .j. forgier, s' en trait une fïole qui toute fu d' or
            mier,
          
            et dist a le roÿne: «Chi pöés regaitier le sanc Nostre Signour qui
            nous geta d' infer.» Dont se va le roÿne tantost agenoullier et si
            troy fil aussi et tout li chevalier, et puis vont le fïole acoler et
            baisier, que Godefrois faisoit a Boulongne envoier, dont puis
            rechiut le mort d' Aracle le lanier. Qui d' un serf fait signour, il
            a mauvais loier. Quant Wistaces oï le roÿne jolie, si li dist: «Ma
            cousine, ne vous esmaiez mie, car ja ne vous faurai ni a mort ni a
            vie; et s' a Boulongne vieng, qui sus mer est bastie, et que j' aie
            a ma mere donné en sa baillie le sanc Nostre Signour que je pris en
            Surie, a l' encontre Gaufroi vous ferai grant aïe.» Ensi disoit
            Wistaces, mais il ne savoit mie que il li avenra ains le annee
            acomplie: car le sainte fïole qui du sanc fu emplie li fu par
            larrechin et robee et ravie et fu .vij. ans perdus en terre paienie,
            et puis le reconquist par sa noble maistrie Bauduïns de Sebourc a le
            chiere hardie, qui depuis mist le sanc en plus d' une partie. A
            Boulongne en i ot, si com l' istoire crie, s' en fu li sans a Bruges
            et a Fescamp l' abbie. Ceste canchon, signour, doit bien estre
            prisie, car translatee fu en divine clergie du latin en romans, nel
            tenez a folie, a Saint Amant a Brugez. En la liberarie en sont li
            fait escript [et] proprement la vie du bon roy Bauduïn de Sebourc le
            jolie, si est de saint Brandon le matere furnie, qui fu si prés d'
            enfer a nef et a galie que dëable d' enfer issirent par maistrie,
            getans brandons de feu pour lui faire hasquie, et parla a Judas sus
            le piere naïe: Bauduïns de Sebourc fu en sa compaignie, qui conquist
            saint Brandon en terre paienie: Polibans ot a nom, Falise ot en
            baillie. Ceste matere doit bien estre auctorisie: de saintes et de
            sains est ma chanson furnie, et d' armes et d' amours et de
            chevalerie et de griez traïsons et de grant estourmie. Or vous
            traiez en cha, signour, je vous en prie, et qui n' a point d'
            argent, si ne s' asieche mie, car chil qui n' en ont point ne sont
            de ma partie. Signour, or entendez, franc nobile bourgois, nulle
            mieudre chanchon n' oïstez vous des mois. Or sont nagant par mer li
            chevalier courtois, si eurent a conseil qu' ou païs boulenois
            seroient repairant briement a ceste fois avoec le conte Wistace, qui
            lor dist que Gaufrois sera par lui destruis, car trop est maleois.
            Mais ensi qu' il nageoient a pales et a crois, virent parmi le mer,
            nagans par grans esplois, bargez et grans dromons plus de .lx. et
            trois, et s' avoient banierez et pignons a orfrois. Et quant
            Wistaces vit des enseingnez les plois, dont sot bien que c' estoit
            poeplez sarrasinois, si dist a ses cousins: «Chil ne son pas
            Franchois, enchois sont Sarrasin, qui poi prisent no loys; chi nous
            poons sauver trestout a ceste fois.» Dont fist appareillier Wistaces
            ses conrois: .iiij. archierz ot qui traient d' ars turcois et .c.
            arbalestiers qui furent Genevois, car bailliet li avoit ses frerez
            Godefrois pour lui a convoier. Che fu raisons et drois, car homs qui
            entre en mer n' a pas tous ses voloirz. .I. sages homs si doit
            pourvir en tous endrois. Wistaces n' iert pas folz, li contez
            boulenois, car poi vaut sens repus et avoirs enfouois. Wistacez de
            Boulongne, quant se va perchevant qui li Sarrasin vienent parmi le
            mer nagant plus tost que nulz oisiaus ne voist en l' air volant,
            Esmeret apella, le damoisel sachant, et son frere Alixandre et le
            ber Gloriant: «Signour cousin», dist il, «ichi vienent Persant;
            monstrons leur bonne chiere et .j. hardi samblant. Qui son anemi est
            bonne chiere monstrant, on le fait a moitiet tout mat et recreant.»
            Et chil ont respondu: «Ne vous alez doubtant, car appareilliet
            sommes en l' onneur Dieu le grant pour vivre et pour mourir, se lui
            vient en commant.» A icheste parole est li roy Briguedant, qui
            estoit roys d' Aufrike et d' Erope tenant: n' avoit plus felon roy
            ou païs mescreant; .xiiij. freres ot, qui tout sont amirant, qui
            tenoient les terrez par devers Orïant. Chius Briguedans d' Aufrike,
            signour, dont je vous cant, venoit de gerroier le poeple en Dieu
            creant; Escoche avoit destruite, .j. royamme moult grant, s' avoit
            le roy ochis a l' espee trenchant, s' amenoit la roÿne par dedens
            .j. chalant. En Chipre avoit destruit maint Cristïen vaillant et s'
            avoit pris le roi Julïen li vaillant et une siene fille, courtoise
            et avenant, le plus belle puchelle et du plus dous samblant qui
            fuist en son royame si lons com il s' espant. Diex, que li
            prisonnier furent de coer dolent qu' il estoient ensi en le main du
            Persant!
          
            De cuer reclaimment Dieu, le Pere tout poissant. Il ont droit qu' il
            le vont de bon coer reclamant, car qui se fie en li, toutdis a il
            garant; et s' aucune personne de loial ensïant a en che siecle chi
            anoy ne doel pesant, croire doit et penser et savoir tout avant que
            pour lui esprouver le va Diex envoiant ou dammaige ou annoy, dont
            sen coer a dolant. Mais il sont pluseurs gens en che siecle regnant
            qui ne croient en Dieu, le Pere royamant, se che n' est sus bon
            gaige qu' avoir voelent devant: bonne fin en taverne che vont il
            desirant. Signour, on ne poet trop se haster de bien faire: telz est
            ore haitiez, veschi bel exemplaire, qui demain ne verra que li
            solaus esclaire. Chil qui aront bien fait averont bon solaire, li
            mauvais prenderont en infer leur repaire, si que trestous li mons se
            doit au bien retraire. Prendez exemple chi, prevoist, baillu et
            maire: se faussement jugiez, ch' est pour vous grant contraire: vous
            n' arez jugement de Dieu qui vous puist plaire. A ma droite matere,
            signour, me voel retraire: quant Briquedans d' Aufrique, qui fier ot
            le vïaire, vit que sont Cristïen, dont commencha a braire et dist:
            «Or assalez et si pensez du traire! A ces felons quetis donrai si
            mal douaire, la terre ahanneront mon frere roy Islaire et si seront
            batu comme asne de Chesaire!» Et no bon Cristïen, qui tant sont
            debonnaire, aloient reclamant le Vierge secretaire. De li priier
            merchi ne se doit bons coerz taire. A l' assambler les nefz enmi le
            mer salee fu fiere la bataille et grande la mellee. La ot mainte
            buisine graisloïe et sonnee, maint cor, maint olifant, mainte trompe
            doree. Dessus les bors des nefz la fu no gent montee, chascuns a
            devant lui une targe pozee. Li archier vont traiant de grande
            randonnee, et li Sarrasin traient ossi a le volee. Mais li istoire
            dist que la gent deffaee furent .xx. encontre .j. a celle matinee:
            che fu une parchon masement ordenee. Signour, ens es dromons de la
            gent deffaee y avoit grans chastiaus establis a l' entree, bien fais
            et batailliez et a tour eslevee, de crestiaus environ noblement
            garitee. La furent li paien dont je fai devisee, qui d' espringalez
            vont traiant de randonnee, et oile et plonc boulant mainte grant
            caudrelee getoient sus no gent, qui de Dieu soit sauvee! De vive
            chaus geterent mainte grant pochonnee. Onques telle bataille [ne] fu
            mais assamblee. Et s' estoit nostre gent trestout avironnee de la
            gent sarrasine enmi le mer salee. La eurent Cristïen une pesme
            journee: bien cuidierent morir ains que fust l' avespree. Et la
            roÿne Roze fu si espöentee que de le grant dolour est cheüe pasmee,
            et a dit: «Mere Dieu, roÿne courronnee, Dame, si vraiement que vous
            fuistez craee et saintie a une eure enchois que fuissiez nee et que
            la prophesie fu sus toi contournee d' Ysaïe, qui dist une raison
            senee par .j. pop[e]liquant cui geta sa visee, qui se bequoit au
            coer pour sa douche nicee qu' il voloit de son sanc saouler le
            journee, si dist une raison qui fu en voir trouvee, c' une ente
            vierge et digne, nourissans par rozee, porteroit vierge fruit, qui
            par humle pensee aroit en une crois pour nous sa char navree et
            respanderoit sanc a grande randonnee, et par che sanc seroit no vie
            recouvree... Vierge, tu fus li arbrez en l' ente consacree, qui
            portas le saint fruit par miracle ordenee qui pour nous ot en crois
            sa teste couronnee d' aubespine poingnans, et si but la fiellee.
            Vierge, tu fus le cambre roiaus engourdinee qui du Saint Esperit fu
            toute enluminee. Vierge, tu fus le sale de toute honnour paree, tu
            fus li haus palais, tu fus le douche entree, tu es en Escripture
            combles de foy clamee, tu fus temple luisans, tu es arche apellee,
            en toy naga li rois qui t' avoit carpentee. Helas, il arriva en si
            dure contree que sa char fu a mort jugie et pourmenee! Arche tu
            remanus dolante et esgaree. Je te pri, sains vaissiaus, pure digne
            approuvee, que nostre arche ne soit des paiens vïolee.» A icheste
            parole est cheüe pasmee. Belle fu l' orisons que la dame disoit, et
            Diex l' oï tres bien, que sa Mere prioit. Otant ayme celli qui .j.
            bien en diroit et qui de loyal coer fermement l' aourroit comme son
            propre corps. Qui renoiet l' aroit et a le Mere Dieu merchi en
            priieroit, le Vierge pure et digne bien le rapaiseroit. Li Fiex fait
            pour le Mere che qu' elle prieroit; pour che demonstra Diex et sa
            Mere honneroit quant il estoit cha jus, comment qu' encore i soit,
            qu' il voelt que tout enfant soient de tel arroit
          
            qu' a pere et mere fachent honneur en tout endroit, car qui les
            deshonneure, pis faire ne porroit, et alast en .j. bois murdrir gens
            a esploit. Honneure pere et mere et si leur porte foit; et se tu ne
            le fais, Escripture amentoit qu' au jour du jugement t' en donra
            Diex ton droit. Si tost que la roÿne s' orison defina, Jhesus, qui
            bien l' oÿ, ses bons amis aida, car en peril estoient et cascuns s'
            esmaia, car de .xx. encontre .j., laide parture i a. Avironnet
            estoient. Brighedans leur cria: «Car vous rendés, keitis, ou morir
            vous faura! En le terre d' Aufrique li miens corpz vous menra, s'
            ahanerez le terre au païs par dela.» Quant Wistacez l' oï, tous li
            sans li müa; il a dit a ses hommes: «Signourz, or i parra! Chertez,
            miex voult mourir, puis que Diex le vaura, qu' estre pris des
            paiens, car chius qui pris sera, rois Brighedans nous dist qu'
            ahanner les fera: che seroit dure vie. Malis soit qui vaura rendre
            le corpz de lui. Ja il ne m' avenra, car en soufrir griés paine trop
            de desperance a.» «Signour», che dist Wistaces, «du defendre
            pensons, car sachiez vraiement, s' a paiens nous rendons, ahaner
            nous feront dedens leurz regions. Chertez, au coer me vient si bonne
            opinions qu' encore arons victoire, se bien nous deffendons.»
            «Diex», dïent Cristïen, «volentiers le verrons! Hé, Diex, si
            vraiement que tu es Diex et homs, otroie nous ta gloire, se chi
            endroit morons!» Lors assalent paiens; chil qui ont lons bastons les
            frapoient d' estoc parmi les haubregons. Mais Brighedans d' Aufrique
            ot .iij. Esclavons, traiant as ars turcois saiettez et bougons. Si
            querquiet en avoient Cristïen leur blaisons que che sambloient
            foeillez qui croissent es buissons. Enclos sont Cristïen, laide fu
            li parchons: .iiij. en gisoit ochis ens es dromons, dont Wistaces
            estoit moult dolans et embrons. Et si croi se n' eüst esté li
            orisons et le priiere Roze, dont ichi vous disons, ja veïst
            desconfis Wistace et les barons. Mais Roze fu loiaus en ses
            conditions: elle est sainte a Nimaye, s' en fait on les sermons des
            miraclez que fist pour li li rois Jhesons. Pour che fait bon bien
            faire et devenir prodoms, car le fins est mauvaise de murdreourz
            larons. Grande fu la bataille en le mer d' Abilant: sonnoient ches
            buisinez et chil cor d' olifant, et li navret aloient villainem[en]t
            criant. Qui la veïst Wistace le hardi combatant, Esmeré, Alixandre
            et le ber Gloriant, comment adont aloient les paiens chastïant, a
            lor riches espeez les testes detrenchant, bien desist que che fust
            Olivier ou Roelant. Esmerez tient le hache de fin achier luisant,
            sus le bort de le nef estoit en son estant; .j. ammachour feri,
            cousin roy Brighedant: ou hïaume le va tellement assenant qu' ens ou
            chief li embarre, le chervele en respant. Les costes et les bras
            leur aloit desrompant. Ne fuissent li archier, dont la i avoit tant,
            bien eüssent paien fait mas et recreant. Mais li Sarrasin traient,
            qui ne s' i vont faignant: par chou sont Cristïen mort et ochis
            sanglant, ne ja n' en escapast homme sain ne vivant, quant Diex i
            fist pour iaus miracle si tres grant que tout bon Cristïen, qui en
            Dieu sont creant, l' en doivent graciier et estre desirant de
            maintenir droiture toutjour en leur vivant. Or oiés le miracle,
            franc Cristïen vaillant, car li Turc qui aloient de saiettez traiant
            plus dru que plueve en may n' en genvïer negant... les saiettez, de
            coi li fer furent trenchant, retournerent sour iaus, che que derier
            devant: li fer vienent sour iaus arriere retournant, qui droit a
            leur poitrines se venoient fiquant et les coerz de leurz ventrez
            tout parmi pourfendant et reversoient mort tout enmi leur calant.
            Trestout chil qui traioient furent mort maintenant, puis venoient
            nouvel, mais ne valoit noiant: .x. en i morut ains le soleil
            couchant. Grans merveillez en ot li fors roys Brighedant, car en poi
            d' eure vit son poeple recreant. Li jeus est retournez, che que
            derier devant, dont li rois ot tel doel, prés ne va marvoiant.
            Brighedans fu dolans quant vit la retournee, que sa gent s' ochïot
            au traire a le volee; le traire deffendi a moult haute allenee, car
            .x. archierz ot ochis en le journee. Wistacez de Boulongne refforche
            le merlee; venu sont main a main, si tint chascuns l' espee et
            Esmerez tenoit une mache feree. La ont as Sarrasins telle chiere
            monstree que le gent sarrasine fu toute espöentee. Et li rois
            Brighedans n' i a fait arrestee: ou moilon de sa nef a l' estace
            levee trouva le roi de Cypre a le barbe merlee: de cordes fu loiés a
            l' estache quarree. Quant Brighedans le voit, si li fist escriee:
          
            «Par Mahon, rois de Cipre, le teste arés copee se veritez ne m' est
            de par vous recordee!» Et dist li rois de Chipre: «Par le Vierge
            sauvee, verité vous dirai, se l' avés demandee.» Dist li rois
            Brighedans: «Or ne me chelez mie: je m' esmerveil forment d' une
            grant mancolie: j' avoie maintenant celle gent baptizie tout a ma
            volenté matee et desconfie, mais une aventure est sus me gent
            revertie, que trestout mi archier i ont perdu le vie, car cascune
            saiette qu' il avoient lanchie retournoient sour iaus, droit entre
            coer et fie: ensement ai perdus mes gens et ma maisnie. Or me dites
            se ch' est par leur enchanterie.» Et dist li rois de Chipre:
            «Nennil, je vous afie, ains est par leur Signour, dont il ont bonne
            aïe; car il ont a signour, je vous achertefie, tout le plus
            souffissant que trouver on puist mie.» «Et comment l' apelle on»,
            dist chius, «je vous en prie?» Et dist li rois de Chipre: «Par ma
            chevalerie, on l' apelle Jhesu, le fil sainte Marie, qui est sires
            et maistres de toute tronisie, sires des Cristïens et de gent
            baptizie. Chius lor a fait garant, dont vous arez hasquie, car
            maintenant verrés vostre gent desconfie se vous ne creés Dieu, qui
            de mort vint a vie.» «Comment!» dist Brighedans. «Vous dites grant
            folie! Quant je vous assegai par dedens Nichotie, onques ne vous
            aida vers cheulz de ma baillie.» Et dist li rois de Chipre: «Car
            foys estoit fallie en moy et en ma gent et en ma baronnie, si ne
            volt onques Diex estre de no partie. «Cha», dist li rois de Chipre,
            «rois Brighedans, entent: chil dela sont prodomme et de bon essïent,
            s' a aucune personne en leur assamblement que Jhesus voelt garder de
            mal et de tourment. Chertes, se tu ne crois Dieu et le sacrement et
            rechois de vrai coer le saint baptizement, tu seras ja bien tost
            desconfis laidement.» Quant Brighedans l' oï parler sifaitement,
            Diex l' enlumina si qu' il li donna talent de lui a recognoistre et
            croire fermement; si dist au roy de Chipre: «Je vous ai en couvent,
            je me baptizerai sans nul arrestement et vaurai Jhesu Crist croire
            parfaitement.» Lors delivra le roy et sa fille au corpz gent, le
            roÿne d' Escoche, et trestoute leur gent. Sus le bort d' une nef
            monta isnellement; a sa vois, qu' il ot clere, s' escrïa hautement:
            «Franc Cristïen», dist il, «n' assalez nullement, car je me rens a
            vous pour faire vo talent.» Wistace de Boulongne tantost s' espee
            rent, et Wistacez le prist de bon coer humblement. Le bataille
            remest; lasset furent forment. Brighedans fist .j. ban crier
            appertement: qui se voelt baptizier des siens, hasteement si oste
            son hïamme, qui reluist clerement, par coi il verra cheulz de son
            aloiement. Le plus grande plenté s' i acorda briefment; qui croire
            ne volt Dieu, la teste on li pourfent. Ses maistres conseilleirz, c'
            on clamoit Madarent, prist le loy Jhesu Crist, mais che fu
            faussement: le sanc Jhesu embla larrechineusement, mais Diex l' en
            envoia .j. cruel vengement, ensi com vous orrez recorder vistement.
            Or vous traiés en cha, pour Dieu, tres douche gent, et vous orrez
            matere do[n]t li ver sont moult gent. Li fors rois Briquedans, dont
            j' ai fait parlement, se baptiza le jour moult amistablement. Contre
            le roy de Chipre, qui outre mer s' estent, ot a nom Julïens, se l'
            istoire ne ment. Or fu rois Brighedans baptiziez et levez; ossi fu
            Madarans, ses conseillierz privez, et de la gent au roy se baptiza
            assez. Qui ne se baptiza, le chief li fu copés. Nobles fu li
            mengnierz qui la fu aprestez. Li riches rois de Chipre est a Wistace
            alés: «[E], sires de Boulonge», dist il, «or m' entendés: je sui par
            vostre corpz de le mort escapez, si vous mes en vo main toutez mes
            heritez et ma fille ensement, que vous ichi vaez. Mes corpz et mes
            avoirs vous est abandonnez, mes païs est tous vostrez, car conquesté
            l' avez.» Quant Wistaces l' entent, li sans li est müez; regarde le
            pucelle, ou grande est li biautez: moult le vit belle et gente.
            Adont s' es avisez, Glorians ses neveus en sera estrinés, si sera
            rois de Chipre, quant li rois ert finez. Roy Julïen appelle, si li
            dist: «Entendés: je n' averai du vostre ne chastiaus ne chités; mais
            je ai un cousin, qui prochain m' est carnez: il avera vo fille, se
            vous le commandez, si tenra aprés vous toutez vos herités.» Et dist
            li rois de Chipre: «Diex en soit aourez!» «Glorians», dist Wistaces,
            «la pucelle prendez; vous fustes fiex de roy et encor le serez.»
            Quant le voit le puchelle, li coerz li est levez; elle le vit tres
            bel, et s' estoit bien molez, ja vausist que ses corpz fust a lui
            espousez. Wistaces li dist: «Belle, che vassal, le volez?»
          
            «Sire», dist la pucelle, «qu' est che que dit avez? Je vous prie,
            pour Dieu, que vous nous assamblez: fïancher, espouser en .j. jour,
            c' est mes grez.» Les noches furent faitez du dansel Gloriant et de
            le fille au roy de Chipre, le poissant. La roÿne d' Escoche se va en
            piés drechant; a Wistace est venue, si li dist en oiant: «Sire»,
            dist la roÿne, «vous m' avez fait garant de la gent sarrazine et du
            roy Brighedant; fait l' avez baptisier, dont j' ai mon coer joiant;
            delivree m' avez de mort dure et pesant; si vous en rens ma terre
            pour faire vo commant.» «Dame», che dist Wistaces, «or oiés mon
            samblant: point de mari n' avés, che dïent li auquant, et pour chou
            vous donrai .j. mien appertenant, c' est freres a cestui que je vois
            mariant; or l' arez a signour, s' il vous plaist, maintenant.»
            «Oïl», dist la roÿne, «car je le vous demant.» Adont vont li doy
            frere les dames espousant: grandez furent les nochez enmi le mer
            bruiant, li enfant font leur nochez par dedens .j. calant; noblez fu
            li mengnierz et li més souffissant. Esmerez li ainsnés en est salis
            avant; il a dist a Wistace, le conte combatant: «Sire cousins», dist
            il, «or oiés mon samblant: vous avés marïet mon frere Gloriant, et
            Alixandre aussi donnet dame plaisant; je vous demande femme, en l'
            onnour Dieu le grant. Aussi bien me devez marïer maintenant comme
            avés fait mes freres, selonc mon essïant; or me donnés moullier, car
            je le vous demant.» «Cousin», che dist Wistaces, «par Dieu le
            royamant, et je le vous donrai, je le vous acreant, se je le puis
            trouver en che siecle vivant.» «Oïl», dist Esmerez, «elle est en
            Abilant, soer au Rouge Lion, le neveu roy soudant.» «Ceste est forte
            a avoir!» dist li cuens en riant, «car il me faut conquerre une
            chité devant.» «Cousins», che dist Wistaces, li preus et li gentis,
            «par le foy que je doy les sains de Paradis et Godefroi mon frere,
            qui est roys posteïs, jammais me retourai en Franche le païs, si
            arés le pucelle a cui estes amis. A Abilant irons, le chité de haut
            pris; le siege i meterai, pour voir le vous plevis et si le
            conquerrons as riches bran[s] fourbis, puis arés le puchelle,
            blanche com flour de lis.» «Helas», dist Esmerez, li damoisiaus
            gentis, «ne porrai tant attendre, car d' amourz sui souspris!» Quant
            li bons roys d' Aufrike a sifais mos oïs, pour iceste raison a geté
            .iiij. ris, si dist a Esmeret: «Ne soiiés esbahis, car par le foy
            que doy au Pere Jhesu Cris, je cuis si esploitier, pour voir le vous
            plevis, ains que jammais voiés ches .viij. jourz acomplis, verrez
            Elïenor, la puchelle gentis, et girés en sa chambre, nut a nut, vis
            a vis. Se Diex sauve ma vie, qui est Peres et Fis, de cheste cose
            faire sui je tres bien garnis.» «Cha», dist li roys d' Aufrique, qui
            Julïens [ot] nom, «ne vous esmaiés mie, damoisiaus de renon: quant
            nous venrons a terre as champs sus le sablon, par dedens Abilant,
            qui est Rouge Lion, venrez avoeques moy, se il vous vient a bon, et
            s' i menrons .j. prestre. Nous troi sans compaignon irons en
            Abilant, cascuns sour .j. gascon; quant li roys me verra en me
            propre faichon, grant feste me fera: il n' aimme se moi non. Je li
            ferai entendre par soutive raison que j' arai par dehors tendu mon
            paveillon et qu' avoec moy n' arai amenet nul baron, pour che que je
            ne voeil que li sien Esclavon fachent contre ma gent mouvoir nulle
            tenchon. Sa soer li rouverai, qui clere a le faichon, et il le me
            donra a ma devision, car promise le m' a il a longe saison; illuec
            l' espouserai a le loy de Mahon. Quant che venra au vespre, que
            dormir s' en va on, en la chambre la dame dont je fai mention vous i
            ferai entrer coiement a laron. Li prestrez i sera, qui en propre
            fachon t' espousera la belle a ta devision, et s' i gerras o lui et
            en feras ton bon.» «Par foy», dist Esmerez, «veschi bonne raison! S'
            ensi poet estre fait, bien esploitié aron.» «Cha», dist li roys d'
            Aufrique Julïens, au vis cler, «se vous me volez croire, chi vous
            voel creanter Abilant vous ferai avoir et conquester en une seule
            nuit, sans vous dehonnerer.» Et Esmerez respont: «Che fait a
            creanter!» Adont vers Abilant font leur vaissiaus sigler. Ne sai c'
            on vous vaussist longement deviser: tant vont nagant par l' iawe no
            gentil bacheler, qu' il virent Abilant, qui tant fait a löer. A une
            liewe prés font leur nefz arriver; dessus la terre vont leur
            paveillons lever, paveillons et aucubez et loges carpenter. Esmeret
            de Nimaie en prist a appeller roy Julïen d' Aufrike, si li dist haut
            et cler: Biau sire, en irons nous a m' amie parler?»
          
            «Oïl», che dist li rois, «faites o nous monter .j. prestre
            souffissant ou on se puist fïer.» Esmerez en a pris .j. prestre a
            apeller, se li a dit: «Biau sire, voelliés moi escouter: O moy en
            Abilant vous en vaurrai mener, et se Jhesus nous laisse arriere
            retourner, chanonne de Nimaye vous ferai ordener.» Quant li prestrez
            l' entent, coulour prist a müer; Dieu et trestous les sains en prist
            a maugreer. Quant li prestrez entent c' on le requiert et prie d'
            aler en la chité, tous li sans li fourmie. Et Esmerez li dist
            tantost, a vois serie: «Prestres, alés monter, pour Dieu je vous en
            prie, car vous m' espouserez Elïenor m' amie.» Li prestrez est
            montez, mais n' a talent que rie; en son coer maudissoit toute la
            compaignie et disoit: «Esmeret, li corps Dieu te maudie et qui te
            conseilla a faire tel folie! Par Dieu, si fera il, je ne m' en
            doubte mie, car g' i vois si envis que biens n' en venra mie.»
            Julïens va devant par les plains de Surie et Esmeret le sieut sour
            .j. mul d' Orcanie; li prestrez est derriere toudis demi archie,
            barbetant plus menut que singes c' on tarie. Quant Julïens le voit,
            a Esmeret s' escrie: «Chius la se debarbette; je croi qu' il nous
            maudie.» «Non fait», dist Esmerés: «Il dist le letanie: c' est
            maniere de prestre en le nostre partie que leur orisons dist,
            pietïant le chaucie.» Li prestrez les ot bien, mais n' a talent qu'
            il rie, ains disoit coiement: «Orisons n' est che mie, ains est une
            priiere de la Vierge Marie, que Diex otroit meschance, c' est ce que
            je deprie, cellui par cui je vieng en ceste compaignie.» Or s' en va
            Esmerez et Julïens aussi; Li prestres va deriere, qui envis les
            sievi. Il vont tant chevauchant le grant chemin anti qu' en Abilant
            entrerent par le porte Flouri. Li prestrez a l' entree se sainna et
            beni; quant Julïens le voit, si est venus a lui: «Dams prestrez»,
            dist li rois, «de Dieu soiés maudi! Laissiés vostre sainnier, on ne
            le fait mie chi: se longement le faitez, vous nous arés honni.» «Je
            ne m' en puis tenir», li prestrez respondi, «je m' en deusse raler:
            je n' ai que faire chi.» Or sont en Abilant entret li chevalier;
            vers le palais s' en vont. Adont sist au mengier li rois Rouge
            Lions, et o lui si princhier; delez lui fu sa soer qu' il ama et
            tint chier. A iceste parole atant est .j. portier: devant Rouge Lion
            se vint agenoullier et dist: «Chius Mahommez, qui tant fait a
            prisier, qui se laissa des truies mengier sus le fumier, il vous
            gart, sire rois, d' annoy et d' encombrier! Sire, veschi venir .j.
            ammiraut moult fier; priveement se vient chaiens esbanoier: ch' est
            Brighedans d' Aufrique, au corage legier.» Quant Rouges Lions l' ot,
            n' i ot qu' esleechier, dont va roy Brighedant acoler et baisier et
            Esmeret aprés, le nobile princhier. Et li prestrez estout trestout
            adés derier, qui n' avoit nul talent de lire son sautier. Li rois
            Rouge Lions les barons festïa; roy Brighedant d' Aufrique vistement
            apella: «Bien soiés vous venus, biau sire, par decha! Ou est li
            vostrez poeplez, que vo corpz emmena en terre cristïene, en Chipre
            par dela?» Dist li rois Brighedans: «Mes corpz laissiez les a logiés
            sus les plains campz, c' une liewe n' i a dessi jusqu' a mon ost:
            mes corpz les i laissa pour chou que ne voel mie qu' en vostre chité
            cha esmoeve nulz hustins des miens qui sont dela.» Dont assist a sa
            table Brighedant qu' il ama; devant li mist sa soer que durement
            ama. Esmerez de Nimaye o les paiens menga. Mais sachiés que li
            prestrez morsel n' a avala; ains n' i menga morsel ne de vin ne
            gousta, mais escoute et oreille se on le pendera. Ou palais d'
            Abilant, qui bien estoit pavés, la estoit Brighedans servis et
            honnerez; Elïenor estoit d' encoste ses costez. Li rois se
            detrenchoit les bons capons lardez et le sert noblement: bien en fu
            doctrinez. Dist li Rouges Lions: «Sire, ne me chelez: comment avez
            vous, sire, Cristïens ravalez?» Dist Brighedans d' Aufrique: «Sire,
            vous le sarez: j' ai Escoche destruite et les grans heritez, et se
            tuai le roi qui en ert avöez et puis pris la roÿne, dont li corpz
            est senez; puis m' en revins en Chipre conquerre .v. citez: j' ai
            pris le roy as mains et se fille delez. Puis que je me parti de
            vous, ja n' en doubtez, j' ai conquis .ij. royames, que j' ai tous
            degastez.» Dist li Rouges Lions: «Preus estez et membrez! Löés en
            soit Mahons, qui est mes avöés.» Esmeret apella et le prestre delez:
            «Signour», che dist li rois, «mengniés et si buvez; pour l' amour de
            che roy qui vous a amenés mes corpz et mes avoirs vous est
            abandonnez: se nulz vous mesfaisoit, il seroit encrüés!
          
            Le plus hardi signour qui soit vivans avez!» Elïenor la belle a les
            sourchieus levés; elle n' ot c' une fois veüt en ses aés son ami par
            amours, qui ot nom Esmerés: s' elle nel recognut, merveillier n' en
            devez, car ne pensast jammais qu' il fuist laiens entrez. Li
            prestrez voit le belle, li sans li est müez; de la biauté de lui fu
            tous enluminés: «A, pucelle gentis», dist li prestrez senés, «pleüst
            a Jhesu Crist, qui en crois fu penez, que dedens mon monstier fuisse
            o vous enfremez: mais je vous rassorroie a genolz denüez!» Moult fu
            noble le court en le sale pavee; rois Brighedans d' Aufrique n' i a
            fait arrestee, Rouge Lion apelle sans nulle demourree: «Sire», dist
            Brighedans, «or oiés ma pensee: une chose dirai, s' il vous plaist
            et agree, pour coi je sui venus en icheste contree. Vous avés une
            soer, vermeille et coulouree, douche vaire et rians et tres bien
            doctrinee: il a passet lonc tampz que je l' ai enamee. Or vous pri
            et requier que le m' aiés donnee: s' elle m' a a mari, bien sera
            assenee, car d' Aufrique sera roÿne couronnee.» Dist li Rouges
            Lions: «A bonne eure fu nee; eüreuse seroit se l' aviés espousee! Ma
            soer», che dist li rois, «or estez vous dowee de .iiij. grans
            royammes, a ceste matinee.» «Sire», dist la puchelle, qui fu blanche
            que fee, «je n' ai mie voloir d' estre or marïee, car une maladie m'
            est ens ou corpz entree, et sachiés qu' elle m' a tenut plus d' une
            annee, si qu' a homme ne doy jammais estre livree.» «Belle», dist
            Brighedans, «ne soiés esgaree: je vous garirai bien, ains demain l'
            ajournee, car j' ai le medecine dont vous serez sanee.» «Sire», dist
            la pucelle, «nom avez `Fox i bee' ; venus estez trop tart, li heure
            est ja passee: bien sai que vous avés faillit a le donnee.» Moult
            par fu le pucelle dolante et courrouchie quant son frere entendi qu'
            au Sarrasin l' otrie; assés le refusa, voiant le baronnie. Bien l'
            oï Esmerez, qui la chiere en ot lie: «E, pucelle», dist il, «loyaus
            et ensignie, vous estez li plus vraie de ceste mortel vie! Vivre me
            laist tant Diex, vo paine soit merie, car a che que je voi, douche
            dame jolie, falir ne me volés ni a mort ni a vie; et se mes corpz
            vous faut, li corpz Dieu me maudie! Esprouvee vous ai et si n' en
            savez mie.» Et li rois d' Abilant a Brighedant escrie: «Sire, ma
            soer vous est donnee et otroïe; espouser le pöés, tout a vo
            commandie.» «Frere», dist la pucelle, «vous m' ariés bien honnie: se
            mariee sui, je ne viverai mie, car sachiés que je mainne mauvaise
            maladie.» «Taisiés vous», dist li rois, «vous pensez [grant] folie!
            Quant le roy refusez, moi faites vilonnie. Vous pöés honnerer tous
            cheus de vo lignie.» «Frere», dist la puchelle, «pour [aï]estre
            bruïe, jammais n' arai mari, tant ait grant signourrie. J' ameroie
            trop miex que je fuisse esragie!» Li Rouges Lions l' ot, s' a la
            table gerpie, et si a sa serour laidement laidenguie. Dist li rois
            Brighedans: «Ne le ladengiés mie. L' amour d' une pucelle n' est pas
            si tost gaingnie: au premier cop li kaisnez, che dist on, ne kiet
            mie. G' irai parler a lui par amoureuse vie; espoir qu' amours l'
            ara assez tost conseillie, car chi jure une femme qu' elle n' en
            fera mie, plus tost est retournee que li vens ne toupie: .xxx.
            pensees a femme, je vous affie, enchois que puist avoir sa chemise
            vestie.» Li Rouges Lions fu courrechiés et dolans quant il oï sa
            soer qui fu escondissans le riche roy d' Aufrique, qui ot nom
            Brighedans. Les tables ont osteez, qui furent reluisans. Droit a une
            fenestre fu li rois apoians, iriés et abaubis et durement pensans
            que sa soer ne voloit estre a lui assentans pour une maladie qu' au
            corpz estoit sentans; elle ne s' en fu plainte onques mais en son
            tampz; si dist une parole, que li homs est mesquans qui trop se fie
            en femmes, car leurz engiens est grans. E, Diex, qu' Esmerez fu
            baus, lïés et joianz qu' ensi s' escondissoit la puchelle plaisans!
            Au prestre l' esconseille; en bas lui fu disans: «Par foi, sire»,
            dist il, «ceste dame avenans est envers moi loyaus et a esté tous
            tampz!» Et li prestrez respont: «Si m' aït sains Vinchans, je
            vauroie o lui estre outre le mer bruians!» Li Rougez Lions ot la
            chiere courrechie: «Qu' est che, ma soer», dist il; «ne me crerez
            vous mie?» «Oïl», dist le pucelle, «mais c' on ne me marie.» A
            icheste parole l' a Brighedans saisie; sus .j. banc l' a assise,
            estroit l' a embrachie; en l' oreille li dist: «Taisiés vous, douche
            amie! Vous ne savés comment no besoingne est taillie: vostre honnour
            garderai et a mort et a vie. Bien sai que vous amés en Franche le
            garnie
          
            Esmeret de Nymaie a le chiere hardie; n' est pas trop lons de chi,
            je vous achertefie: vés le la, douche dame, celle sale pietie. Or le
            regardez bien, douche dame prisie. Se je di verité, n' en soiés
            abaubie, car c' est mes boins compains et en moi il se fie, et pour
            le vostre amour, qui si fort le cuivrie, est venus chi endroit
            aventurer sa vie.» Quant Elïenor a ceste raison oïe, lors regarde
            Esmeret et i mist s' estudie: si bien le ravisa qu' elle fu rapaisie
            et qu' elle recognut, a le fache polie, Esmeret le vassal, a cui
            estoit amie. Lors dist a Brighedant: «Ne vous desplaise mie se je
            vous ai hui dit nesune villonnie, car s' une amie aviez en
            estraingne partie et elle se gardast en grande courtoisie que ne
            fesist ami, tant eüst signourrie, vous l' en devrïez miex amer de la
            moitie et tenir de li bien tous les jours de vo vie. Et j' amoie
            Esmeret par bonne drüerie: se je vous refusoie que m' eüssiez
            plevie, che faisoit bonne amour qui les amans maistrie, car j'
            ameroie miex que je fuisse essillie que j' eüsse Esmeret fait nulle
            vilonnie. Or vous prie, pour Dieu, le fil sainte Marie, ne nous
            racusés pas, je seroie honnie, mais voeilliez conseillier, sire, je
            vous en prie, comment nous maintenrons, car trop sui resjoïe quant
            je voi mon ami, a cui je sui amie.» «Dame», dist Brighedans, «le
            cose avons koellie pour che que vous vivés tout doi a grant hasquie:
            anuit m' espouserez, voiant vo baronnie, si en sera le feste moult
            grande et essauchie. Quant che venra au nuit, que vous serez
            couchie, Esmerés vos amis, qui la chiere ot hardie, en vo chambre
            sera, se Diex me beneïe, car nous avons .j. prestre qui [scet] moult
            de clergie, qui vous espousera droit a le nuit serie, et puis
            avoeques li serez nue couchie: la sera vo dolour presque toute
            alegie. Lonc tamps avez amé, c' onques jour de vo vie n' eüstes jour
            de bien, ne nulle compaignie: or aproche li tampz qu' en serez
            reslechie. Prendez moi a baron, par coi li rois s' i fie.» Et celle
            respondi: «Sire, mes corpz l' otrie.» Adont isnelement est contre
            mont salie; a son frere est venue, hautement li escrie: «Frere, par
            Mahommet, je me sui conseillie: je me voeil marïer; je sui toute
            haitie.» Quant li Rouges Lions oï sa soer parler, qui dist qu' elle
            se voelt volentiers marïer, si dist a Brighedant: «Bien savez
            alourder dames, et damoisellez a vo düeur mener! Voirement disiés
            voir: legier est a prover que dames tout tantost se voelent raviser,
            puisqu' il plaist a ma soer de vous a espouser. Sachiés que j' en
            sui liés, ne le kier devaer.» «Sire», dist Brighedans, ' je ne voeil
            sejourner: tout maintenant vaurai ceste coze affermer. Faites chi
            Mahommet vistement apporter et tous les .iiij. Diex que devons
            aourer, si vaurrai vostre soer espouser et döer.» Dist li Rougez
            Lions: «Che fait a creanter.» Les .iiij. Diex a fait en le sale
            ammener puis a fait sa serour noblement achesmer, de riches dras de
            soie vestier et aourner. D' un mantel de fin or le fist on afubler:
            li atake devant fu escarboucle cler, qui par nuit reluisoit com
            chierge en candeler; ses cheveus li fist on par espaulez couler,
            gannes sont que fin or quant on l' a fait ouvrer; li chainture de
            perles a carnierez fremer; la bourse fu ouvree en .j. isle de mer:
            une paienne i mist .ij. ans au deviser. Quant elle fu paree, bien
            vous puis recorder c' on ne peüst plus belle en che monde trouver.
            «Mahon», dïent paien, «com chius se doit amer qui porra celle dame
            baisir et acoler: Mahommés l' a craee pour hommes enchanter! Qui n'
            aroit en .iij. jours eüt de coi disner, a veoir ceste dame se
            porroit consoler.» Belle fu la pucelle et de gente maniere. Dou roy
            si l' adestroient, de le gent lozengiere; ou palais l' amenerent,
            qui estoit fais de piere. Quant Esmerez li bers vit sa maisnie
            chiere, au coer fu si souspris pour la douche lumiere, qu' i dist:
            «Ahi, amours, com tu ies droituriere, quant tu m' as pourveüt de
            telle trezoriere! or ne sai je comment, par le baron saint Pierre,
            je l' arai eslongie de celle gent lasniere.» Li prestrez le regarde,
            qui se tenoit derriere, si a dit: «Mere Dieu, qui fus chambre et
            portiere, getés moi a honnour de celle gent bregiere, car g' i vins
            si envis parmi le grant bruiere que tout adés me samble c' uns
            Sarrasins me fiere.» Or fu Elïenor ou palais amenee par devant
            Mahommet en le sale pavee; li fors roys Brighedans l' a briefment
            espousee. Riche fu l' ofrande qui la fu presentee;
          
            onques si grande feste ne fu nul jour menee comme il ot a che jour,
            de la gent deffaee; noblez fu li souperz et de grant renommee, et
            quant eurent soupet, si fu le nape ostee. En une riche cambre tres
            bien engourdinee fu la dame tantost des paiens adestree; en un biau
            lit paret d' une sarge doree fu couchie esroment quant fu
            desachesmee. Brighedans li fors rois n' i a fait arrestee: Esmeret
            et le prestre, dont j' ai fait devisee, mist par deriere .j. drap
            coiement a chelee, et puis s' est escriés a moult haute allenee: «Or
            vuidiez ceste chambre, sans nulle demouree, car je me voeil couchir
            aveuc le mariee!» La chambre fu vuidie, que nulz n' i demourra, dont
            sali Esmerez, qui s' amie baisa .x. fois en un tenant, car moult le
            desira. Et li prestrez tantost andeus les espousa, mais onques de
            paour orison n' i conta; il n' i pot adrechier quant il le
            commencha, puis dist a Esmeret: «J' ai fait. Or i parra comment vous
            le ferés. Mal ait qui s' en faindra! S' ossi grant peur aviés, par
            Dieu, que mes corpz a, ne vous desvesteriés pour tout l' or c' uns
            roys a. Je vaurroie estre en Franche outre mer par dela!» «Taisiez!»
            dist Esmerez. «Mal ait qui vous porta!» Prestre ne valent riens, on
            le dist grant piech' a, se che n' est pour atraire che c' uns bon
            prodoms a et se femme rassorre, la ou nulz ne sera. Ensi que je vous
            di, espousa Esmerez Elïenor la belle, puis en fist tous ses grés. Il
            engenra le nuit, che dist l' auctoritez, .j. fil, dont Jhesu Cris fu
            servis et löés, car puis fu ens es chieulx devant Dieu couronnez. D'
            Esmeret vous lairai, qui tant fu redoubtez; dirai d' une aventure,
            s' entendre me volez, qu' en celle nuit avint, si voir que Diex fu
            nés. En le nuit que chius enfes, signour, fu engenrés, fu li sans
            Jhesu Cris par un larron emblez. Vous avés bien oï qu' Wistaces fu
            remés par decha Abilant, logiés dedans ses trez, O lui .j. renoiés,
            Madarans fu clamés: conseillier[e]z estoit, maistres et avoués a
            Brighedant d' Aufrike, qui en fons fu levez; ossi fu Madarans, mais
            che fu faussetez, car il ne creot Dieu ne ses saintes bontez; avoec
            Wistace fu li lerrez parjurez. Or avoit de coustume Wistaces li
            senés, quant il s' aloit couchir, li contes naturés, il prendoit le
            fïole ou li sans ert plantez, a ses iex le mettoit, a le bouche et
            au nés; douchement le baisoit. Telz estoit ses pensés, puis qu' il
            l' eüst baisiet, que ja ne fuist temptez de l' anemi d' enfer,
            souspris ne encantez. Madarans li demande: «Sire, ne me chelés: qu'
            est che en le fïole, qu' a telle honnour tenés?» «Amis, c' est li
            sains sans qui nous a raquatés, que Jhesus respandi quant en crois
            fu penez: c' est .j. dignes joiaus qui bien doit estre amés. Et tant
            qu' en la bataille sera par nous portez ne poet estre nos poeplez
            desconfis ne matés, adés ara victoire li poeplez cristienés puis c'
            on a la le sanc, car c' est grans dignitez, s' en sommes plus hardi
            et plus asseürez.» Quant Madarans l' oï, adont s' est avisés: la
            fïole emblera, ou li sans est entés, et laira Cristïens: ne les ayme
            .ij. dés; en Abilant ira, qui est bonne chités, et au Rouge Lion
            vorra estre acordés [et] rendera le sanc et dira les secrés de
            Brighedant d' Aufrique, qui est laiens alés pour dechevoir sa soer,
            et s' i est Esmerez. Cristïens traïra, de chou s' est avisés. Ou
            paveillon Wistace est la nuit demourrés; quant li contes dormi, au
            forgier est alés; il le leva en l' air, et puis s' en est tournés.
            Vers le chité s' enfuit li traïtres prouvés, si emporte le sanc qui
            doit estre löés, car Diex le respandi, dont il nous a sauvez se par
            nous ne perdons ses grandes amistés. Chieus qui perdra s' amour en
            sera condempnez, car de nous sauver tient Nostrez Sirez le clés. Or
            s' en va Madarans, s' emporte le forgier la ou li sans estoit au
            Pere droiturier; vers Abilant la ville s' est il mis au frapier.
            Dame Diex le confonde, qui tout a a jugier, qui pour nous se laissa
            pener et traveillier! Wistaces se dormoit dessus son oreillier,
            garde ne se donnoit du mortel encombrier. E Madarans s' en va, au
            coraige lanier; pour eskiever le voie et droit chemin laissier s' en
            tourna vers le mer, sans chemin ne sentier. Selonc le mer s' en va,
            assez prés du gravier; durement se penoit d' Abilant approchier, si
            qu' a demie liewe, lés .j. desrubant fier, li sali .j. lions, qui
            fist a ressongier: il estoit ossi blans que rose de rozier. A
            Madarant s' en vint, si l' assaut par derier: par les gambes le
            hert, si le fist tresbuscier, puis li va esroment les .ij. bras
            esrachier.
          
            Par force et par vertu li osta le forgier; le nés et les baulevres
            li ala mehaingnier et dedens le sablon fist le glout toueillier. A
            dens saisi le coffre sans point de l' atargier, deseure une
            montaingne ala moult tost pui[e]r; par dessous .j. buisson va le
            coffre muchier. Et Diex fist par d' encoste naistre .j. dous
            olivier, qui onques ne sequa ne esté ne ivier. Et la fu ordenet du
            Pere droiturier que li lions tres dignez, c' on doit glorifïer,
            garderoit son saint sanc, que pour nous volt raier, tant que par la
            venroit li mieudre chevalier qui onques portast armes ne montast
            sour coursi[e]r, li plus preus de che monde sans faute et sans
            trichier, et de condition loiaus sans fourvoier. Or en donna l' eür,
            le grace et le douchier Bauduïn de Sebourc, le nobile princhier, car
            il fu tant prodoms, ch' ai oï retraitier, que pour lui fist miracles
            Diex, qui tout doit jugier, ensi com vous orrez ou livre retraitier.
            Or commenche matere c' on doit auctorisier: otant vaut a oïr com
            sermon de moustier; bien i poet on aprendre a vivre sans pechier et
            a loyauté faire et le mal a laissier: mais aucunes gens sont, bien
            le puis tesmoingnier, qui n' aimment pas tant Dieu qu' il font le
            tavrenier. Signour, oï avés de che noble lion qui tolli Madarant le
            joiel de renon et s' ala amaser par dessous un buisson, et la fu il
            .vij. ans, si com lisant trouv' on. Signour, c' estoit .j. angeles,
            mis en propre fachon du lion gracïeus, dont je fai mention. Et
            Madarans s' enfuit, si reclaimme Mahon, Margot et Apolin, Jupin et
            Baraton; vers Abilant s' enkeurt le pas et le troton. De ses .ij.
            poins avoit Jhesus pris vengison, car a cascune espaule il n' avoit
            c' un mongnon; le baulevre ot mengnié par dessus le menton: en che
            point s' enfuiot en grant confusion. Jusques en Abilant ne fist
            arrestison; au portier de le porte escrïa a haut ton: «Amis, oevre
            le porte, il en est grant beson: se tu ne me laisse ens, par mon
            dieu Apollon, la chité sera mise a grant confusion, car Brighedans
            d' Aufrique cache grant traïson!» Quant paien li oïrent conter celle
            lechon, le wisket li ouvrirent, qui fu ens ou moilon, et Madarant i
            entre, qui ait maleïchon. Vers le palais s' enkeurt a loy d'
            esmerillon; tant fist qu' il entra ens a sa devision. En le chambre
            au soudant l' emmainne Lution; et quant Madarans vit le roy Rouge
            Lion, par devant lui se mist tantost a genoullon: «Sire, pour
            Mahommet, oiés m' entention: miex me devez amer qu' Apolin et Mahon,
            car par iaus iriés vous a grant perdition!» Quant li soudans l'
            entent, si fronchi le grenon, puis dist a Madarant: «Ne me fai
            chelizon: sont Sarrasin sifait ens ou vostre roion?» «Amis», dist li
            fors rois qui tenoit Abilant, «viens tu de la bataille, que je te
            voi sanglant? Se nouvellez m' aportez, ne le me va chelant: a che
            esté Godefrois et si frere vaillant qui t' ont tes bras copés et ton
            nés par devant? Sont il chi arrivet a nef et a calant?» «Nenil,
            sire, par foy», che a dit Madarant, «mais se Mahons ne fuist et nos
            diex Tervogant, vo chités fuist perdue enchois l' aube crevant, car
            en vostre ostel sont .iij. traïtour puant qui vous ont encantet: li
            un est Brighedant, et s' i est Esmerés de Nimaie le grant, avoec .j.
            felon prestre de leur loy preechant; en le chambre vo soer la sont
            li soudoiant. Or me trenchiés la teste, sire, tout maintenant s' en
            le chambre vo soer ne sont il troy gisant. Brighedans ne croit mie
            Mahon ne Tervagant: l' autrir quant nous alamez de Chipre repairant,
            trouvames Cristïens enmi le mer bruiant, mais nous fumes par eulz
            matet et recreant; Brighedans prist baptesme, dont j' oi le coer
            dolant. Se je me baptizai, che fu par ensïant qu' a plus tost que
            porroie chi venir a garant vous venroie retraire le fait dou
            soudoiant. Or alez en le chambre vostre soer maintenant, et s' o lui
            ne trouvez un Cristïen gisant, si me trenchiez le teste a l' espee
            trenchant.» Quant li Rouges Lions va cellui escoutant, onques n' ot
            tel merveille es jours de son vivant. Adonques s' adouba d' un
            haubert jaserant et lacha en son chief .j. vert elme luisant, puis a
            chainte l' espee de le forge Galant. .C. Sarrasins apelle, qui sont
            si atenant, armet de toutes armes furent li mescreant. Dist li
            Rouges Lions: «Or me sievés esrant, car je voeil esprouver le raison
            Maderant!» Vers le chambre s' en va li rois acheminant. Jammais n'
            ara soulas amie ni amant, car tout adés les nuisent li felon
            mesdisant. Esmerés de Nimaye gisoit avoec s' amie
          
                  
                  
            .I. poi fu endormie la douche compaignie, mais .j. songe songa
            Esmerez la nuitie, merveilleus et hideus, plain de mirancolie, car
            avis li estoit, si com l' istoire crie, c' une fosse veoit, grande
            et aperfondie, obscure, tenebreuse, machonnee, esforcie, et s' avoit
            ens ou fons .j. lit de mainte ortie poingnans tres durement,
            acouvers de foellie. Et la endroit s' estoit sa moullier acouchie d'
            un coulon aussi blanc com la roze espanie. Tout .iij. en .j. dur lit
            estoit lor char couchie, .vij. ans entierement en grande maladie,
            pain et iauwe mengnant sans boire vin sour lie, et s' avoit cascun
            jour batu d' un escorgie le blanche char de lui, que toute l' ot
            sillie, ne jammais n' en issoit par nesune maistrie, fors que par
            .j. lion qui li faisoit aïe. A che mot sali sus et en dormant s'
            escrie: «Car me voeilliés aidier, sainte Vierge Marie!» La puchelle
            l' acole, qui bien fu ensingnie, et dist: «Sire loyaus, hons de
            grant signourrie, pour coi vous effraés? Ne le me chelés mie.» Et li
            bers Esmerez, cui ame soit saintie! l' avision dou songe li a toute
            nonchie. Si com le recordoit, ont le chambre brisie li Sarrasin
            persant, cui li corps Dieu maudie! L' uis tresbuschent a terre celle
            gent renoïe: Esmeret ont trouvé avoecques son amie. Quant li Rouges
            Lion a sa serour coisie avoec le Cristïen, le chiere en ot irie; a
            sa vois, qu' il ot clere, moult hautement s' escrie: «Par foy, pute
            mauvaise, vous en serez bruïe, et si en ferai pendre toute la
            compaingnie!» Quant li prestres l' oï, ne li agrea mie: «Helas,
            mesquans», dist il, «m' entente est averie! Je pensoie moult bien,
            se Diex me beneïe, que j' aroie en le fin ma part de l' amourrie:
            que maugrez en ait Diex et le Vierge Marie!» Li prestrez fu dolans,
            aussi fu Esmerés, car il fu en son lit des paiens atrapez. Es vous
            le roy d' Aufrique, qui pas n' ert desnüés: il saisi .j. baston qui
            de fer fu ferez; .j. Sarrasin feri, qui ot nom Josüés, le chervele
            en respant: chius est mors reversés. Et puis referi l' autre, si en
            a .iij. tués. La fu li prestrez pris, s' ot batu ses costez; li rois
            d' Aufrique i fu et pris et atrapés; Esmerés et sa femme sont pris a
            l' autre lés. «Or tost», dist li soudans, «et si les me getés ens ou
            fons de ma chartre et si les enfermez, et me soer avoec eulz voeil
            que vous me metez!» Et Sarrasin respondent: «Si com vous commandez!»
            Dont les a on tous .iiij. en le chartre boutez. «Helas», che dist li
            prestres, «je sui mal hostelez! Esmeret, biau dous sire, tres bien
            paiet m' avez: or sui je par vous fais .j. chanonnes rieulés!
            Maudite soit li heure que de mere fui nés!» Or sont mis en le
            chartre a doel et a tourment. Rois Julïens d' Aufrique ot au coer
            marrement, et Elïenor pleure de ses iex tenrement. «Helas», dist
            Esmerez, «il me va malement! Diex, voeilliez nous aidier, s' il vous
            vient a talent: en aventure sommes de morir a tourment!» Et li
            Rouges Lions n' i fist arrestement: par toute sa chité a fait armer
            sa gent. Ses barons apella, si leur dist hautement: «Signour, issons
            la hors tost et apertement enchois que Cristïen sachent l'
            encombrement qui est chi avenut des leur sifaitement.» Et Sarrasin
            respondent: «A vo commandement!» Li rois a commandé a tous
            generalment c' on n' i sonne taburs, cors ne trompez d' argent, par
            coi [li] Cristïen ne sachent nullement qu' il soient hors issant
            pour leur destourbement. Hors d' Abilant issirent trestout
            secreement. Li pieton vont devant, les banierez au vent. Jusques au
            desrubant alerent franchement, ou li lions estoit au Dieu
            commandement; mais quant le desrubant passerent seulement, li lions
            leur sali si esragïement qu' en che jour en a mort qu' afolez plus
            de cent, qui jammais ne verront ne frere ne parent. Paien mainnent
            grant noise pour che devourement; traït cuidirent estre; li un l'
            autre n' atent. Et Cristïen s' armerent quant virent le content;
            encontre Sarrasins alerent fierement. Entr' iaus se sont feru moult
            esragïement: plus de mil en ont pris, s' en ont ochis grantment. Et
            par ches Sarrasins qu' il prisent ensement ont sceüt d' Esmeret tout
            le demainement, de Julïen d' Aufrike trestout le combrement, comment
            il ont esté souspris par Maderent. Et dïent li paien mort sont
            certainnement. Wistaces de Boulongne avoit le coer dolent c' on li
            avoit emblé le sanc mauvaisement; or a de son cousin grant doel et
            grant tourment. Et le roÿne Roze plouroit si tenrement: «A,
            Esmeret», dist elle, «or me va malement! Puisque je t' ai perdut si
            tres villainnement jammais joye n' arai, ains morrai temprement!»
          
            Adont cheï pasmee assez hideusement. Si doi fil le drecherent, qui
            ont dit douchement: «Mere», font li enfant, «laissiés vo plourement,
            car pour doel demener et menu et souvent, ne rariés vous, dame, le
            nostre encombrement. En mal an nous a mis Gaufrois, chertainnement;
            et quant a le personne mesquiet sifaitement, il ne scet tour tourner
            qu' il ne voist contre vent.» Signour, grans fu li doelz pour l'
            amour d' Esmeré: bien cuidierent qu' on l' ait a male mort livré,
            car ensi l' eurent dit ichil de la chité qui au matin avoient la
            esté atrapé. Wistaces ot son coer courrechié et iré du sanc Nostre
            Signour c' on li avoit emblé. «Ahi, mere», dist il, «com veschi
            grant pité: Godefrois vo bons fiex, ou tant a pöesté, roy de
            Jherusalem et de le royauté, vous avoit envoiet le sanc par amisté;
            or m' en truis malement dechiut et encanté par .j. fel renoiet,
            felon et parjuré, ou j' avoie grantment fïanche et amisté!» Adont a
            li bons contes tenrement souspiré, car miex amast a perdre toute sen
            herité, et de sen cousin a moult grant doel demené. Tout li baron de
            l' ost sont a conseil alé; Wistaces si leur a leur conseil demandé.
            Et chil li ont dit: «Sire, par sainte karité, se vous demourrés chi
            en che païs gasté, petit i conquerrons ne iver ne esté: ne sommes
            pourveüt d' avaine ne de blé, et li Sarrasin sont en si forte chité
            que jammais ne seroient ne pris ne conquesté.» «Signour», che dist
            Wistaces, «puisqu' il vous vient a gré, plus ne demourrai chi, quant
            le m' avés löé.» Dont furent descendut et paveillon et tré et puis
            isnelement sont en le mer entré. Et li prisonnier sont en chartre
            demourré, dolent et courrechiet et forment abosmé. Roys Julïens d'
            Aufrique apella Esmeré: «Sire compains», dist il, «n' aiés doel
            demené, car fïanche ai en Dieu, le roy de majesté, que nous serons
            encore de chaiens delivré.» «Par foy», che dist li prestrez, «vous
            estes rassotté, qui jammais cuidiés estre nul jour a sauveté; je n'
            ai nulle fïanche fors d' avoir maus plenté.» «Par vous seus l' aiés
            vous, sire!» dist Esmeré: «Vous nous avés adés trop mal reconforté.»
            «Chertes», che dit li prestrez, «or ai bien esprouvé que li coerz a
            le fois dist l' omme se grieté.» Or furent en le chartre en grande
            tenebrour; Elïenor la belle ot au coer grant dolour, elle pleure et
            souspire et par nuit et par jour. Et li Rouges Lions n' i a fait nul
            retour, a son conseil manda li roys maint ammachour. .II. noblez
            ammiraus, enfans d' une serour qu' il avoit mariee droit en Inde
            majour, chil vinrent a son mant, dont il fisent folour: li lions qui
            gardoit le sanc Nostre Signour l[es] estranla tous .ij., s' en
            eurent dou pïour. A bailles de la ville et bien prés de la tour
            venoit querre les gens de la chité d' onnour; nulz homs n' ozoit
            passer environ ni entour s' il ne creoit en Dieu le Pere creatour,
            qu' il ne fuist devourez a honte et a dolour, dont chil de la chité
            furent en grant paour et fremoient les portez d' Abilant toute jour.
            Ensement chius lions les metoit en mal tour par le voloir de Dieu,
            le Roy Nostre Signour: che fist il par raison; n' i prendons nulle
            esrour, car sor Dieu ne devons estre deviseour. Signour, de che lion
            vous lairai a parler et quant il sera tamps, s' i vorrai retourner.
            Wistacez de Boulongne va nagant par le mer et dist, se Diex le laist
            a Boulongne arriver, car il ira Gaufroi honnir et vergonder. Mais
            Gaufrois n' avoit cure de nul homme doubter: anemis le faisoit si
            poissamment regner que tout adés cuidoit de ses fais escaper. Et on
            voit c' uns larons qui se met a l' embler, quant dëablez le fait d'
            un soel fait escaper, il n' aconte noient d' une bourse a couper;
            tant maintient son usaige et main et a vesprer que l' anemis le fait
            en si mal lieu embler qu' il i laisse le pel, si le mainn' on finer.
            Ensi fu de Gaufroi, au bien vrai recorder: en le fin il convint ses
            mesfais comparer. A ichel tamps ot fait une dame rouver, soer au
            conte de Flandre, c' est Blanche o le vis cler, et a Mons en Hainnau
            en fist parlementer, dont li contes en fist le journee acorder et
            manda a Gaufroi, que Diex puist craventer! qu' ens ou chastel a Mons
            le fesist hosteler; la li feroit sa soer veïr et regarder et parmi
            boin conseil il en vauroit ouvrer. Et quant Blanche le sot, en li n'
            ot qu' aïrer, si jura Dame Dieu, qui tout a a sauver, que ja n'
            aroit Gaufroi a mari ni a per, car la belle gentis, dont vous m' öés
            conter, avoit mis le sien coer au plus bel bacheler qui fuist en
            tout le mont si lonc c' on scet aler:
          
            Bauduïn de Sebourc ensi se fist nommer, que li contes ot fait a
            telle honnour monter que chevalier le fist et volt terre donner et
            estoit senescaus pour le païs garder; de Hainnau et de Flandre moult
            se faisoit amer. A Sebourc fu li enfes dont vous m' öés parler,
            avoec le chevalier qui moult fist a löer. Or avoit une fille qui
            moult ot le vis cler: Bauduïns l' enama, s' ala a lui jüer, et celle
            lui ala son amour presenter, tant qu' elle fu enchainte, qu' elle
            prist a enfler; quant ses peres le sot, en li n' ot qu' aïrer. Ch'
            est drois que quant on voit ses enfans mal prouver c' on en soit
            courrechiet; mais on le doit passer. Quant le danselle fu enchainte
            et engroissie, li sires de Sebourc en ot la chiere irie, si dist a
            Bauduïn: «Damoisiaus, je vous prie, en l' onnour Jhesu Crist le fil
            sainte Marie, que ma fille espousez, que vous avés honnie. Ja vous
            ai je nourri tous les jours de vo vie: ne devés envers moi ouvrer de
            villonnie.» «Sire», dist Bauduïns, a le chiere hardie, «n' ai soing
            de marier, pour voir le vous afie; mais se vous m' avés fait aucune
            courtoisie, bien le vous renderai, ne vous en doubtez mie. N' ai
            soing de marïer, par le corpz saint Elye: n' oï onques löer, se m'
            ame soit garie, homme de marïaige qu' il fesist en sa vie; tout adés
            oi je dire folz est qui se marie: donques se g' i entroie, je feroie
            folie. Boin fait aler le voie dont on ne se plaint mie. «Sire», dist
            Bauduïns, «trop fort me requerrés que je prende moullier. Che seroit
            foletez se j' espousoie femme, car je en trouve assez. Li hons qui
            se marie, chertes, est rassottez. Se je me marioie, li prestrez
            couronnés me feroit fïancher, chë est la veritez, a tenir a ma femme
            et foy et loiautez. Ains qu' il passast .j. mois seroie parjurés,
            car je trouve puchelles, dont je sui alourdés: ensi mes seremens
            seroit tantost faussés. Se ma femme savoit que fuisse aillours alés
            esbanoier a dames pour acomplir leurz grés, au revenir seroie
            tenchiés et ruihotés, sifaitement seroie en grant martire entrez.
            Qui marïer me voelt, par Dieu qui fu penés, il cache que je soie
            honnis et vergondés: autrement ne poet estre .j. homs quetis
            clamés.» Li sires de Sebourc, quant oï Bauduïn, fu durement dolans,
            si tint le chief enclin. Bauduïns de Sebourc, au coraige enterin,
            dist a ses escuierz: «Aprestez mon ronchin: a Valenchienes voel aler
            le droit chemin.» Vint a la damoisielle, qui fu en un gardin, la ou
            elle plouroit et demenoit grant brin. Quant perchiut son ami qu'
            elle ama de coer fin, «A, dous amis», dist elle, «en l' onnour saint
            Martin et de Dieu le poissant, qui de l' iawe fist vin, vous prie,
            biau dous sire, que sans nul mal engin me voeilliés faire honnour,
            car je sui a declin! Et je vous dirai coze, ains demain au matin,
            dont vous serez joians, s' e[n] demenrés grant brin, car chertes vo
            corps est venus de si haut lin c' on ne vous oze dire qui sont
            vostre cousin, car chi ne demourriés pour l' onnour Constentin;
            chertes, plus n' en sarés; notés sus che latin.» Quant Bauduïns oï
            le puchelle gentis, douchement li pria et dist: «Dame de pris, dites
            ent plus avant, car je sui vos amis.» Mais celle lui en jure les
            sains de Paradis plus avant n' en diroit pour tout l' or de Paris s'
            il n' avoit en couvent qu' il seroit ses maris. Quant Bauduïns l'
            entent, adont est sus salis. Li sirez de Sebourc fu du chastel
            partis, dolans et courrechiés et tristres et marris, et jure Dame
            Dieu, le Roy de Paradis, que Bauduïns sera detrenchiés et ochis. Son
            linaige assambla; d' escuierz jusqu' a .x. mena avoeques lui et si
            les a quatis en un petit bosquet. Cascuns fu fervestis: pour Bauduïn
            ochire est cascuns bien garnis. Et Bauduïns chevauche, qui fu gais
            et jolis. Quant il se treuve as champz dessus l' ample païs et il ot
            le calandre et le chant des mauvis, il s' afiche es estrierz comme
            homs amanevis et a dit: «Mere Dieu, dame de Paradis, comme je seroie
            ore et mesquans et quetis se j' espousoie femme, quant d' une sui
            garnis qui est le plus poissans, et d' avoir et d' amis, qui soit en
            tout le mont jusqu' as pors de Brandis, et dont je sui si bien amés
            et conjoïs; et s' est le plus tres belle, selonc le mien avis, c'
            onques mais estorast en che mont Jhesu Cris. E, Blanche, douche
            amie, l' autre jour me desis, se je me marioie, que j' en vaurroie
            pis; je ne vous faura ja, tant com je soie vis!» Ensement se devise
            Bauduïns li gentis. Lors commenche a canter une canchon de pris, qui
            fu faite d' amours, d' amies et d' amis; tant gracïeusement en a le
            chant empris
          
            que, se che fuist .j. angele venus de Paradis, ne peüst nulz vrais
            coerz estre plus resjoïs qu' a escouter le vois et le chant et les
            dis. Se che fuist le plus lais qui fuist ou siecle vis, se fuist il
            par son chant amés et conjoïs; mais de tous biens l' avoit ordenet
            Jhesu Cris. Bauduïns de Sebourc chante joieusement une chanson d'
            amours faite par sentement. Ensi que Bauduïns s' esbanie ensement,
            li sali li agais en criant hautement: «Par chi ne passerés,
            Bauduïns, vraiement, ains vous ferons morir a doel et a tourment s'
            au signour de Sebourc n' avés en couvenent de sa fille espouser, par
            vostre serement, que decheüte avés par vostre encantement!» Li
            escuier l' enfant, quant virent le content, ont laissiet Bauduïn, si
            s' enfuient briement. Bauduïns remest seulz: de chanter n' ot
            talent, car tous li .x. sachierent les brans apertement. Mais quant
            Bauduïns a perchiut le couvenent, il a traite l' espee qui trenche
            radement. A le couverte fu armés souffissanment, s' ot un chapel de
            fer qui moult valoit d' argent: par coustume s' armoit li enfes
            ensement, pour che qu' on a envie adés sus povre gent qui vienent en
            avant et riche de noient. Bauduïns trait l' espee quant s' oï
            manechier: va ferir vistement .j. hardit escuier: le brach a tout l'
            escu li abat ou sentier. Et l' autre pourfendi parmi le hanepier et
            le tierch abati a terre du destrier. Et li .iiij. l' assalent et
            devant et derrier; li .iij. s' en vont fuiant, ne l' ozent
            aprochier: il ont laissiet tout coi le gentil chevalier. Et Bauduïns
            se va si a .iiij. essaier que tous li plus hardis n' ot coer de lui
            aidier, s' en a ochis les .ij. et mis a destourbier: le signour de
            Sebourc abati ou sentier [et] li autres s' enfui tout le chemin
            plenier. Et Bauduïns s' escrie de quanqu' il poet huchier: «Hé, sire
            de Sebourc, par Dieu le droiturier, encore n' avés pas chi trouvé
            .j. bregier! Par cellui saint Signour qui tout a a jugier, se vous
            ne me eüssiez fait si tres bien aisier et donnet a vo court a boire
            et a mengnier, servit et honneret de vestir et chaussier, je vous
            alaisse ja vo teste roongnier. N' estes mie bien saiges, par Dieu le
            droiturier, qui maugré moy volés que je prende moullier. Ralez ent,
            biau dous sire, je ne vous voel blechier. Jammais ne vous penés de
            moy a mehaingnier: cheste fois vous pardoins, plus vous doi de
            loier; mais, par cellui Signour qui tout a a jugier, se jammais
            ammenez ne esté ne ivier ne parent ni ami pour moi a dammaigier,
            vous serez li premiers a cui g' irai luitier. Je vous commans a
            Dieu, qui tout a a jugier: jammais en vo chastel ne m' arés au
            couchier. Faites le vostre fille relever et baignier, et si faites
            l' enfant servir et aeisier. A moy n' avés perdut ne maille ne
            denier: .ij. pour .j. [en] rarés, on ne poet miex paier.» A ches mos
            s' em parti, plus n' i volt atargier. Li chevaliers remest, ou il n'
            ot qu' aïrier; a Bauduïn escrie: «Enfes, retourne arrier, et je t'
            amenderai trestout che destourbier! Li dëable m' ont fait envers toi
            courrechier; j' amaisse miex a estre par dela Monpellier!» Et
            Bauduïns chevauche tous seus sans escuier. Li sires de Sebourc est
            retournés arrier: «Helas», dist li vassaus, «qu' il me doit annoier,
            quant chius que j' ai nourri de loial coer entier et donnet a ma
            court tout le sien desirier, m' a ensi decheüt par mortel encombrier
            de ma fille la belle, qui faisoit a prisier; et encore en p[ar]l' on
            sus ma franche moullier!» Li sires de Sebourc retourne ens ou
            chastel et Bauduïns chevauche sus le courrant morel: de Valenchienez
            voit le tres noble chastel, le porte cambrisiene, dont haut sont li
            crenel. «E, ville», dist li enfes au coraige loyel, com j' ai laiens
            eüt maintes fois grant revel!» En Valenchienez entre li enfes, sans
            rapel. Devers le sale au conte chevauche sus grisel, s' a le conte
            trouvé, sus son poing .j. oisel. Dou cheval descendi, si l' enclina
            moult bel. «Senescaus», dist li contes, qui le corpz ot isnel, vous
            soiés bien venus, foy que doi saint Marcel: aler m' en doi voler, o
            moy mi damoisel.» «Sire», dist Bauduïns, au coraige nouvel, «g' irai
            aveukes vous, par le corpz saint Danel!» Lors li fist aporter li
            contez, sans rapel, .j. faucon qu' il amoit otant com boin chastel;
            Bauduïns le saisi en menant grant revel. De Valenchienes issent li
            nobile dansel. La devise li contes a Bauduïn le bel comment doit
            marïer sa soer au corps royel a Gaufroi de Nimaie, ou il a maint
            crestel. Quant Bauduïns l' entent, mal l' en fist au fourchel.
            Nonpourquant respondi com saiges damoisel:
          
            «Boin fait marïer tempre dame de noble apel; qui longement le garde
            n' a ville na hammel: en la fin leur convient faire humer caudel.»
            Li contes va voleir jusqu' a nonne sonnee, et puis est repairiés en
            sa sale pavee. Ne fu pas longement en le ville honneree, quant aler
            li convint a Mons a la journee que Gaufrois li traïtres i avoit
            ordenee pour la puchelle Blanche, qui belle fu que fee, qu' au conte
            avoit rouvet .iij. fois en celle annee, car li lerres cuidoit que
            Roze fuist finee: mais elle revenoit parmi le mer salee. Hé, Diex,
            que Blanche estoit dolante et aïree que li contes voloit qu' elle
            fuist marïee! «Hé, Bauduïns», dist elle, «com dure dessevree!» Ou
            chastel a Courtrai fu Blanche le senee; dolante fu de coer et
            forment tourmentee, car li jours aprochoit qu' estre devoit menee
            ens ou chastel a Mons pour faire l' assamblee de li et de Gaufroi,
            qui moult ot renommee, qui la devoit venir a le propre journee. Or
            escoutez de coi elle s' est avisee: .j. chevalier apele de Flandre
            la contree: il n' avoit plus felon jusques en mer salee, car pour
            .v. sols tuast .j. homme de s' espee. «Henri», dist la puchelle,
            «oiés ma destinee: je voel que vous prendés de mon avoir maree, mais
            que ma volentez soit faite et akievee.» Et chius a respondut, qui
            teste ot estonnee: «Ne sarés choze dire que bien ne soit outree.»
            «Henri», dist la pucelle, «prendez sans demourree Flamens et
            Heynuierz, s' ara cascuns saudee, et puis si m' en alés sans plus
            faire arrestee assez prés de Nivelle, c' est de Brabant l' entree.
            La endroit passera, ains .xv. passee, .j. prinches que mon frere m'
            a de nouvel rouvee; et j' ameroie miex que je fuisse embrasee qu' a
            sifait traïtour me fuisse marïee: je voel qu' il soit ochis sans
            nulle demourree. Et se vous avés bien ceste coze estoree, tant d'
            avoir vous donrai a vostre retournee que mais ne sera heure que ne
            m' aiés löee.» «Dame», che dist Henris, «vo besoigne est outree: je
            vous aporterai, se m' ame soit sauvee, le coer du traïtour ou la
            teste copee.» La puchelle li dist: «Prendés sans demourree les clés
            de mon tresor, car mes corpz s' i agree, par coi vo compaignie qu' o
            vous sera menee ira plus volentiers commenchier le mellee s' il
            voient que monnoie leur soit premiers contee: car d' ouvrier bien
            paier affiert bonne journee.» Tant fist Blanche la belle que Henris
            se sevra. .IIII. compaingnons le semainne assambla et a cascun de
            prest .xv. florins bailla. Et chil s' en vont o lui et Henris les
            mena; a Nivelle en Brabant par decha s' ostela. Gaufroi fist espïer
            et li jours aprocha que Gaufrois dut venir en Brabant par decha.
            Henris fu en agait, qui tres bien l' escrïa: ne sai c' on vous
            desist, mais si bien l' agarda qu' au devant lui sali. «A le mort!»
            escrïa. Gaufrois, quant il les vit, sachiés bien qu' il cuida que
            fuissent li fil Roze, dont adont se doubta; nonpourquant trait l'
            espee et l' escu acola, car onques plus hardi sour cheval ne monta;
            mais traïtrez estoit, qui moult le condampna. Es Flamens se feri; a
            Henri s' assambla. De l' espee a .ij. mains bien ferir le cuida,
            mais Henris s' est clinés, et li copz avala par dessus le destrier,
            si qu' en .ij. le copa. Henris cheï a terre, mais en piés se drecha.
            Et li homme Gaufroi acourrure[n]t droit la; Henri ont assali, qui
            moult bien se venga, nonpourquant fu versés et Gaufrois le navra:
            trestout outre le corpz son espiel li lancha. Henris crie merchi.
            Gaufrois li demanda que ch' est ne que che fu ne qui l' envoie la;
            bien jure, s' il nel dist, qu' il le partuera. Et Henris pour le
            doubte trestout li devisa comment le soer au conte la endroit l'
            envoia: pour lui faire murdrir ensi le commanda. Et quant Gaufrois
            l' oï, tous li sans li müa; Flamens fist assalir, point ne les
            espargna. Chil tournerent les dos, car cascuns s' esmaia quant
            Henris leur failli, qui tous les racusa; puis ne vesqui lonc tamps,
            car l' ame en ala. Et li Flament s' enfuient, que nulz n' i
            demourra. Gaufrois fu si dolans que tous vis esraga: «Ahi», dist il,
            «meschans, male femme chi a: se je le preng a femme, elle me
            honnira!» «Sire», dist .j. traïtres ou Gaufrois se fïa, «moult
            seriés outrageus, par Dieu qui tout crea, se la dame espousés qu'
            ensi traï vous a, car quant on en prent une qui s' i obeïra, [et par
            tres boin amour, a l' omme s' adonra;] s' est che moult fort a
            faire, par Dieu qui tout crea, s' elle se prouve bien. De tellez en
            i a, s' il en vient d' une bien, de .ij. maus en venra.» Or fu
            Gaufrois dolans quant il sot la querelle que tuer le voloit faire la
            damoiselle,
          
            si dist n' espousera jammais telle pucelle qui murdrir le voloit
            faire d' une alemele, mais a Mons en ira pour dire la nouvelle a son
            frere Robert, par coi la damoisielle en puist avoir annoy; et se
            nulz homs l' apelle qu' i die traïson, il en jura l' anchelle que
            Jhesu alaita de sa sainte mammelle qu' il s' en combatera as champz
            sus la praiele. Adont se raficha li glous dessus le selle et
            chevauche vers Mons o sa maisnie isnelle. Tout le chemin tenoit se
            main a se maisselle et disoit: «Mere Dieu, com li coerz me favelle
            d' anoy et de meschief de chou que la danselle que je cuidoie avoir
            et faire damoiselle et joïr de s' amour, dont je sens l'
            estinchelle, m' a ensi envoiet de sa gent telle eskielle pour moi
            metre a declin. Li miens doelz renovelle: elle aimme autrui que moi.
            Mais n' en donne .j. astele: je le ferai ardoir, ne jammais a
            Nivelle ne retourai arier, s' ert arse le pucelle.» Or chevauche
            Gaufrois dolans et irascus et a tant chevauchiet qu' il est a Mons
            venus. Vers le chastel en va li lerres malostrus: la fu li quens
            Robers, avoeques lui ses drus, et s' i fu Bauduïns, li damoisiaus
            cremus. Atant es vous Gaufroi, qui est montés lassus; quant li
            contes le voit, tantost est descendus et li a dit: «Gaufrois, vous
            soiés bien venus!» «Sire», che dist Gaufrois, «foy que je doi
            Jhesus, j' ai esté en vo terre povrement recheüs: de .iiij.
            mourdreurs ai esté assalus, par cui le vostre soer, frans contes
            esleüs, me manda hier matin amistés et salus. Je ne cuidoie mie, par
            Dieu qui fu vendus, avoir mesfait vers lui qu' a mort fuisse ferus!»
            Quant li contes l' entent, si fu tous esperdus: «Ma soer», che dist
            li contes, «n' est pas de telz argus c' omme fesist mourdrir. Chius
            fais n' ert ja sceüs; et se je le savoie, voir, ne viveroit plus!»
            Adont li dist Gaufrois, que n' i est remanus: «Sire, ch' est
            verités, par les sains de lassus: demandés a ma gent. Regardez leurz
            escus, que nous avons par armes despechiez et rompus. Vo soer nous
            envoia ses amis et ses drus a cui elle donna ses auferrans grenus et
            florins et argent pour nous faire confus. Che li fait faire amours;
            ne sai qui est ses drus. A vous me plains de li. Pour che sui chi
            venus, et se droit ne m' en faitez, vous en serez tenus coupables de
            che fait de contes et de dus; et si vous en apel devant Dieu de
            lassus au jour que jugemens sera de lui tenus, car la vous en sera
            li gerredons rendus. Chi ne vous puis grever valissant .ij. festus:
            sus son fumier est li hardis homs veüs.» «Sire», che dist Gaufrois,
            «de vo soer me desloe: par li fuisse murdris se forche ne fuist noe.
            Se che fuist aussi bien me soer com c' est le voe je le feroie
            ardoir, par tous les sains c' on loe! Elle ayme autrui que moi, dont
            ses maus li effroe. Et s' il estoit nulz homs, bien voel que cascuns
            m' oe, qui desist le contraire, j' otrie c' on m' esroe se recreant
            nel fai au champ dessus le groe. Vostre soer ne me prise valissant
            une escroe: prés fali ne me fist fendre jusqu' en la joe.» Et quant
            Bauduïns l' ot, durement s' en fourgoe; en derriere li fait le loupe
            et puis le moe. Crueuse plainte fist li traïtres Gaufrois de Blanche
            la contesse, qui avoit les crins blois. Li contes des Flamens en fu
            au coer destrois; il ne savoit que dire quant il ot ceste vois, et a
            dit: «Mere Dieu, qu' il me vient grans anois pour ma soer, qui joué
            m' a de sifais esplois; mais, par cellui Signour qui fu mis en la
            crois, tres chier le comparra, ains que passe li mois.» Gaufroi en
            apella, se li dist: «Sire roys, je manderai ma soer ens ou païs
            flandrois, et s' elle ne s' escuse et demonstre ses drois, je vous
            ai en couvent que faite en sera lois: ensi qu' il vous plaira il en
            ert a vo cois.» «Sire», dist li traïtres, «vo parlers sont
            courtois.» Et li contes de Flandre s' escrie a haute vois: «Bauduïns
            de Sebourc, chevauchiés demanois ou chastel a Courtrai, dont haus
            est li berfrois: la trouverés ma soer ou chastel maginois. Salüez
            moi mes hommes et mes noblez bourgoiz, s' en amenez ma soer.
            Aprestez vos conrois. Et se bien ne s' excuse, ch' ert pour lui
            grans anois.» «Bauduïns», dist li contes, «a Courtrai en irés;
            Blanche me soer germaine chi endroit amenrez.» Et Bauduïns respont:
            «Si com vous commandés!» Puis a dit coiement: «Jammais ne le
            verrez.» A privee maisnie s' est lors acheminés; il passe les
            champaingnes et les bos et lez prez: dessi jusqu' a Courtrai ne s' i
            est arrestez. Vers le chastel s' en va, si est dedens entrés; la
            pucelle gentis, ou grande est le biautez, trouva dedens sa chambre
            et puchellez assés. Lors dist: «Chius Dame Diex qui en crois fu
            penés, il garice la belle, ou grande est le biautés!»
          
            «Sire», dist la puchelle, «vous soiés bien trouvés. Que fait li
            quens mes freres? Or ne le me celez!» «Belle», dist Bauduïns,
            «envers moi entendés: si vous mande vos freres que droit a Mons
            alez: la est venus Gaufrois, li fors rois couronnez.» Lors li dist
            en basset, qu' il ne fu escoutés: «Gaufrois se plaint de vous et
            dist que vous l' avés laidement decheüt, prés qu' il ne fu tués;
            assés prés de Nivelle, lo il fu encontrés. Et se dist que par vous
            en fu li fais brassés et que vous envoiastes, ne sai s' est verités,
            chiaus dont fu assalis; mais n' est pas afinez.» «Chertes», dist la
            puchelle, «s' en est mes coers irés Li traïtres dit voir, que mal
            soit il trouvés! Che fu pour vostre amour et pour vos amistez. Or
            vous pri, dous amis, que conseil me donnés: se je vois a mon frere,
            qui tant est naturés, grant despit me fera s' il est bien enfourmés.
            Mais ja n' i entrerai, se croire me volés, ains prenderons joiaus et
            deniers monnaés, si en irons anuit, ains que jours soit levez, en
            estraignes païs et en lonctains regnés, par coi vous ne soiés
            perchius ne ravisés. J' aing miex avoeques vous endurer povretez qu'
            avoec homme vivant tenir .xx. roiautez.» Quant Bauduïns l' entent,
            li sans li est müez, se li dist: «Damoiselle, se venir en volez, je
            vous jure ma foy, jammais en mes aés, dame, ne vous faurrai, pour
            estre a mort livrez!» La endroit fu d' iaus .ij. li convens acordés
            que la nuit en iront en estraignez regnés. Par le puchelle fu uns
            grans sommiers tourssez. Quant vint a mie nuit, es les vous
            dessevrez: priveem[en]t s' en vont et par champz et par prés, car ne
            le sot nulz homs qui de mere soit nés. Or s' en va Bauduïns, li
            preus et li senés; se li contes l' atent il est mal avisés, car il
            ne le verra en .xiiij. ans passez. Or s' en va Bauduïns avoeques sa
            moullier; toute nuit chevauchierent par devant l' esclarier. Au lés
            devers Tournai prisent a chevauchier; d' unes cosez et d' autres
            prisent a desraisnier. Grant joie ot la puchelle qu' elle ot son ami
            chier. Or laist pour .j. estraigne son nobile heritier, son frere et
            ses amis, qui tant font a prisier, mais elle n' i aconte le monte d'
            un denier. Ensi fait bonne amour les amans desvoier: par ensi
            maintenir et amours essauchier ont eüt mainte fois amant maint
            destourbier et maint anoi de coer et estet et ivier. Bauduïns va s'
            amie acoler et baisier, et li dist: «Douche amie, j' ai eüt desirier
            lonc tamps de vous tenir et de vous embrachier; onques ne trouvai
            lieu ne chambre ne solier, la ou je vous peüsse tenir ne manoier;
            mais, par le foy que doy au Pere droiturier, je ne chevaucherai ni
            avant ni arrier, s' averai acomplit en vous mon desirier.» «Belle»,
            dist Bauduïns, a le chiere hardie, «j' ai pour vostre gent corpz
            mené grant maladie, s' avés esté de moi honneree et servie; mais
            pour l' onnour vo frere, belle tres douche amie, n' ozoie a vous
            parler ne monstrer drüerie, car li contes m' eüst tantost tolut la
            vie. Or vous ai maugré lui du tout en ma baillie et s' en irons si
            loncz, se Diex me beneïe, que jammais n' en sera vraie nouvelle oïe;
            mais je vous jur sour Dieu, qu' en crois souffri hasquie, jammais
            autrui que vous je n' arai en ma vie.» A ches mos descendi en une
            praierie. A un arbre ataqua son destrier de Surie; le palefroy la
            dame, qui de biauté flambie, i ataqua ossi. Et puis l' a embrachie;
            a terre le coucha et celle pas ne crie. Ne sai que plus avant, biau
            signour, je vous die. De baisiers amoureus ont menet drüerie et de
            parlerz plaisans estrais de courtoisie se sont la maintenu tout a
            leur commandie. Et puis que vrais amans aime de coer s' amie, il ne
            li requerroit jammais de villonnie: mais bien croi qu' au baisier
            souvent on se cunchie. La nuit fu moult umbrage, si ne fait mie
            cler. Bauduïns de Sebourc fist la belle monter; tout droit envers
            Tournai commenchent a aler. Signour, des .ij. amans je vous lairai
            ester; des hommes Bauduïn vous vaurrai recorder: quant che vint au
            matin, cascuns se va lever; envers le chastel vont Bauduïn demander
            et le puchelle Blanche, qui le durent garder. Quant vint a l'
            esveillier, si ne peurent trouver leur dame nulle part, si prisent a
            crier. Et dames et puchellez, sergant et bacheler mainnent si grant
            dolour c' on les oï bien cler parmi le maistre ville, dont s'
            alerent armer chevalier, escuier, et les chevaus monter. Pour
            rataindre la belle prisent a cheminer; li .j. s' en va vers Lille,
            l' autres vers Saint Omer, li autres vers Tournai, mais on nel poet
            trouver; adont s' en vont a Mons au conte recorder que Bauduïns a
            fait ensi sa soer passer.
          
            Quant li contes de Flandre oï l' entention, que Bauduïns emmainne
            sus .j. cheval gascon Blanche sa soer germaine, ne li vint mie a
            bon: Helas», che dist li contes, «dechius sui du larron: il n' est
            nulz qui se puist garder de traïson! Hé, leres Bauduïns, t' aies
            maleïchon! Par Dieu, je te querroie enchois dusqu' au coron du
            monde, qui est grans, que trouvé ne t' ait on, puis te ferai morir a
            grant destruction, ma soer ferai ardoir en .j. fu de charbon!» Dont
            fist mander Gaufroi, qui coer ot de grifon. «Sire roys», dist li
            contes, «je me tieng a bricon, car trop sui decheüs par .j. quetif
            garchon cui j' avoie donnet honnour et grant renon. Entre lui et ma
            soer, qui ait maleïchon! ont menet lor amour une longe saison; or le
            m' a desvoïe, s' en sui en grant frichon. Bien sai que droit avés,
            car par l' avision de ma soer vous alerent assalir li laron, car de
            vous espouser n' avoit entention. Mais se Jhesus che donne, qui
            souffri passion, que jammais le revoie et tiengne le glouton, je
            prenderai d' iaus .ij. si grande vengison comme il vous souffira et
            vous venra a bon. Et se mestier de moi aviés par nul coron et vous
            eüssiés gerre ens ou vostre roion, secourrir vous iroie a forche et
            a bandon a .x. Flamens de ma grant region.» Gaufrois l' en merchia,
            lors fist repairison; a Nimaye reva et o lui si baron. Et li contes
            remest en grande souspechon, pensant a sa serour, sa main a son
            menton. Mais s' il sceüst de vrai le haute nourrechon dont Bauduïns
            estoit et sa grant nation, ne qu' il fuist du linage Godefroi de
            Buillon, bien tenist emploïe sa soer a tel baron. Et pour chou, a le
            fois sa fille mari' on, c' on le tient a perdue, pour telle le tient
            on, qu' il n' a plus eüreuse en son estracion. Li contes fu a Mons
            en ou castel pensans, pour sa serour germaine courrechié et dolans.
            Son grant conseil manda, que n' i fu arrestans. Li sires de Sebourc
            n' i fu pas demourrans; au conte vint parler, car c' estoit li siens
            mans. «A, sire de Sebourc», dist li contes vaillans, «Bauduïns, que
            nourri avés si tres lonc tampz, m' a traït et decheut, dont je sui
            bien mesquans! Partis s' est de ma terre li ors garchons truans, si
            emmaine ma soer, qui tant ert souffissans. Jammais honnour n' ara la
            garche en son vivans, s' en sui si courrechiés que du sens sui
            issans!» Li sires de Sebourc dist: «N' en soiés dolans, car,
            chertes, vous devés estre liés et joians s' espouser voelt vo soer
            Bauduïns li sachans, car c' est li plus gentis qu' au siecle soit
            regnans. Onques tant [je] n' en di qu' ore en sui recordans: se vous
            estes gentis, il est plus souffissans.» «Cha», dit li chevaliers,
            «pour Dieu, ne blasmés ja Bauduïn le gentil, que mes corpz alleva,
            car c' est li plus gentis qu' onques de pain mengna: roys Ernoulz de
            Biauvais de sa char l' engenra en le roÿne Roze, qui .ix. mois le
            porta, et si fu chius ses onclez c' uns chisnes amena: cousins est
            Godefroi, ou tant de bonté a, roy de Jherusalem outre mer par dela.
            il est du haut linage qu' onques mal ne pensa: trop miex est assenee
            vo soer c' on ne cuida.» Li sires de Sebourc au conte recorda l'
            estat de Bauduïn et comment le trouva et les .xxx. bastars qu' a
            Sebourc engenra et de sa belle fille, comment il l' engrossa et
            comment l' assali, comment se revenga. «Hé, Diex», che dist li
            contes, «com bonnement me va: or sui plus eüreus que mes corpz ne
            cuida! Or ne finerai mais, par Dieu qui tout crea, s' arai ma soer
            trouvee qu' avoec l' enfant s' en va; et se je les retruis, li miens
            corpz lor donra le moit[i]et de ma terre, car bien apartenra.» Li
            sires de Sebourc dist qu' avoec lui ira, ne a mort ni a vie jammais
            ne li faurra dessi qu' a ichelle heure que trouvet avera Bauduïn de
            Sebourc, que söef alleva. Li contes prist messaiges, .l. en envoia
            ou royame de Franche et si leur commanda que Bauduïns soit quis et
            de cha et de la. Et li contes de Flandre point ne s' i arresta; pour
            entrer en le mer ses nefz apareilla. Dist qu' a Jherusalem au
            Sepulcre en ira pour savoir se jammais Bauduïns seroit la. Li sires
            de Sebourc o lui en mer entra; moult belle compaingnie li contes
            emmena. Moult desire a veoir sa soer, que tant ama, et Bauduïn
            aussi, que tant on li prisa. Mais enchois qu' il les voie bien
            .xiiij. ans sera, ensi com vous orrés, qui le voir en dira. Or s' en
            va par le mer li quens aveuc sa gent. Li vaissiel vont nagant par le
            forche du vent; tant alerent siglant, au Dieu commandement, qu' il
            virent grans navies [et] vaissiaus plus de cent: c' estoit li quens
            Wistacez, qui fait repairement
          
            O le roÿne Roze, qui le coer ot dolent pour Esmeret son fil, s' en
            ploroit bien souvent. Ensi qu' a l' aprochier les neifz parfaitement
            fist li contes crier et demander comment on clamoit le signour a cui
            tel host apent. .I. maronniers respont: «Wistace, vraiement, le
            signour de Boulongne, qui sus le mer s' estent.» Adont prïa li
            contes par amours douchement qu' il puist parler a lui sans nul
            arrestement. Leurz ancres ont geteez li maronnier briefment; a grans
            havés de fer qu' il getent radement aancrerent le nefz
            avironneement; les planques ont geteez, sor coi font passement. Et
            li contes de Flandre n' i fist arrestement: en le nef conte Wistace
            entra premierement et o lui fu li sires a cui Sebourc apent, s' ont
            Wistace trouvé qu' illoeques les atent, Gloriant, Alixandre, qui
            furent si parent, et la roÿne Roze i estoit en present. Et quant
            virent le conte de Flandre proprement, la endroit l' ont rechiut et
            bien et noblement. Li contes a parlet bel et courtoisement et dist:
            «Chius Dame Diex qui maint el firmament, qui nous donne le vin et le
            pain de fourment, gart ceste compaingnie que je voi en present, et
            le roÿne Roze trestout premierement, comment que je me plaingne de
            son engendrement; mais il n' a en mesfaire fors quë amendement.»
            Dist li contes de Flandre: «Roÿne couronnee, liés sui que je vous
            voi, par le Vierge honneree! Ja vous sera par moi une raison contee,
            dont vous serés au coer forment reconfortee.» «E, Diex», dist la
            roÿne, «qui fis chiel et rouzee, j' aroie de confort bien mestier
            ceste annee!» Dist li contes de Flandre: «Or oiés ma pensee: jadis
            fesistes, dame, d' un fil une portee, qu' a l' aige de .iij. ans, c'
            est verité prouvee, baillastez cel enfant a .j. matinee a .j. vo
            chevalier coiement a cellee, et se li commandastes, quant de vous
            fist sevree, qu' il portast chel enfant a Boulongne la lee. Dame,
            .j. griefz maus le prist en Hainnau le contree, droit d' encoste
            Sebourc, la haute tour quarree. Veschi che chevalier qu' a le propre
            journee trouva le chevalier malade en une pree; de l' enfant li pria
            que sans faire arrestee le portast a Boulongne, la ville bien
            fremee. L' estracion li dist dont sa char estoit nee. Li sirez de
            Sebourc geta lors s' avisee de cheler cel enfant, qui tant a
            renommee, et dist qu' a une fille qu' adont avoit ainsnee donroit
            cellui enfant, ou tamps et en l' anee que poissanche et cruchon li
            aroit Diex donnee. .XIIII. ans l' a nourri en sa sale pavee; et Diex
            a cest enfant telle biauté prestee que dame ne le voit qui n' en
            soit encantee. .I. tournoi establi de ma gent honneree, a
            Valenchienes fu ceste feste estoree; la tournoya vo fiex, par telle
            destinee c' onques homs devant lui ne pot avoir duree, et conquesta
            le pris par bien ferir d' espee. La l' enama ma soer, la fu
            enamourree, de l' amour de vo fil esprise et allumee. Je l' enamai
            ossi de si vraie pensee que senescal le fis de ma noble contree;
            chevalier l' adoubai et si donnai colee. Or n' a mie grantment que
            j' avoie donnee ma soer au roy Gaufroi, qui vous a espousee: disoit
            que morte estiés et a vo fin alee. Droit a Mons en Hainnau en prist
            une journee; la priai Bauduïn, a le chiere membree, qu' il alast a
            Courtrai a maisnie privee et ammenast ma soer, qui tant est belle
            nee. Bauduïns i ala, par telle destinee que dou leu fis bregier a
            celle matinee.» «Dame, que vous diroie? Bauduïns, vo biaus fis, a
            emmenet ma soer par estraigne païs. Je ne savoie mie qu' il fuist de
            telz amis: ensi que je estoie et tristres et marris, li sires de
            Sebourc, qui tant est signourris, me recorda tout l' estre, ensi que
            je vous dis. Se vostre fil trouvoie, par le foy Jhesu Cris, le
            moitiet de ma terre aroit en son pourpris.» Quant la roÿne Roze a
            sifais mos oïs, ne fuist mie aussi lie pour l' or de .c. païs. Et
            Glorians ses fiex en est en piés salis et dist: «Contez de Flandre,
            vous soiés beneïs! Pour tout l' or de che mont ne fuisse resjoïs
            tant com je sui au coer pour les mos que tu dis; puisque j' ai .j.
            tel frere, bien doi estre esjoïs!» «Et je», dist Alixandres, li
            damoisiaus gentis: «se ne fuist pour Gaufroi, qui de nous ert assis,
            j' alaisse enchois m[ou]lt loncz et par nuis et par dis que je ne le
            trouvasse, puisqu' il est encor vis!» Ensement vont disant li conte
            et li marchis. Nobles fu li disners dont cascuns fu servis, mais la
            roÿne Roze ne mena jeu ne ris: «Hé, Diex», dist la roÿne, «vrais
            Roys de Paradis, or ai .j. enfant mort; li autres est peris! Puis ne
            vi Bauduïn qu' il estoit moult petis
          
            et qu' a l' espreuve fu entre .ij. bachins mis pour savoir s' il
            estoit ne sages ne subtis, quant la couronne d' or, qui valoit maint
            parsis, geta encontre terre, dont Gaufrois fu marris, et tresdont li
            dist on que li enfes petis le porroit bien grever ains qu' il fuist
            affinis. On voit moult averer des fais c' on a sortis.» Dolante fu
            la dame, et si fu esjoïe: dolante d' Esmeret, et pour Bauduïn lie.
            Ensamble toute jour fu ceste compaignie, as estoilez luisans ont
            faite departie. Li contes fist ses nefz nagier devers Surie, devers
            Jherusalem, ou Diex ot mort et vie. Et Wistaces li bers ne s' i
            arresta mie; ses .ij. cousins apelle, hautement leur escrie:
            «Gloriant, vous irés en Chipre le garnie, Alixandres ira en Escoche
            l' antie, si assemblez vos gens et vostre baronnie. Au Nimaye venés
            banniere desploïe, car je l' assegerai a toute m' ost bannie, si ne
            m' en partirai ne pour mort ne pour vie, si arons le chité et prise
            et gaïngnie, se destruirons Gaufroi, qui vendi par envie vostre pere
            le roy a le gent paiennie.» Et quant chil ont oï, cascuns lors l' en
            gracie; le conseil acorderent, si fisent departie. Avoec le conte
            Wistace va Roze le jolie; de ses enfans se part dolante et
            courrechie. Wistaces tant naga par le mer resoingnie qu' a Boulonge
            arriva, ceste ville garnie. Ydain vint contre lui, qui son enfant
            festie et Roze sa cousine, pour cui elle larmie. Puis a dit a son
            fil: «Or ne me chelez mie: que fait roys Godefrois, li sires de
            Surie, et Bauduïns mes fiex; sont il encore en vie?» «Dame», che
            dist Wistaces, «oïl, je vous afie. Mes .ij. freres laissai par
            devant Tabarie; il ne font que bien non. Et a le departie me donna
            Godefrois a le chiere hardie dedens une fïole par grande signourrie
            du sanc Nostre Signour une grande partie. Or m' en est avenu une
            laide partie: .j. lerres le m' embla, se Diex me beneïe! es desers
            d' Abilant, en le lande enhermie; la perdi Esmeret, qui fu de ma
            lingnie.» Quant Ydain l' entendi, si en fu courrechie. Tenrement en
            ploura le contesse prisie, car nulz homs n' est, s' il pert, qui ait
            la chiere lie. Aprés le revenue d' Uistace le baron, fist semourre
            ses ost a forche et a bandon pour aler a Nimaye vir Gaufroi le
            glouton. A .x. Boulenois et blé et garnison entra li quens en mer a
            forche et a bandon. Li doy frere germain, dont j' ai fait mention,
            issirent de lor terre a tout poeple foison et vinrent a Nimaye tout
            a une saison. Cascuns devant la ville tendi son paveillon. Et quant
            li glous Gaufrois sot le vraie occoison que che sont li fil Roze,
            qui clere a le fachon, et li contes Wistaces, ne li vint mie a bon:
            le cloque fist sonner a forche de randon, dont se keurent armer li
            bourgois a fuison et tout li saudoier, qui estoient Frison. .XV. en
            issirent as champz sus le sablon, ordenet et renguiet pour atendre
            tenchon. La furent en conroi aussi fier que lion: les lanches ens es
            poins et au col le blason, espeez et espois au senestre giron, les
            hïammes es chiés, plus luisans que laton, banierez et enseignes et
            maint doré pignon. Telz monstroit bonne chiere d' atendre .j.
            horion, qu' enfermez vausist estre par dedens sa maison. Au dehors
            de Nimaye sus une verde plaigne, la fu li glous Gaufrois, qui
            loiauté n' adaingne; envers les enfans Roze va demonstrant s'
            ensaingne. Wistace de Boulongne a le chiere grifaingne dist a ses
            .ij. cousins: «Par le vertu hautaingne, il semble que Gaufrois ne
            donne une castaigne de tout nostre pooir; et Diex doinst qu' il s'
            en plaigne! Irons nous contre lui ou droit chi on remaingne?»
            «Sire», dist Glorians, «par les sains de Rommaingne, je ne sai qui
            ira de la nostre compainge, mais ains iroie seus, par le vertu
            hautaingne, qu' a l' encontre Gaufroi, qui ensi nous mehaingne, je
            ne voise jouster. Drois est que chi remaingne, quant mon pere vendi
            a celle gent grifaigne. Qui oublie son pere Jhesu Cris le ledaigne!»
            Wistaces de Boulongne et andoy si cousin font leur gens ordener par
            delez .j. gardin; trompes, taburs, nakaires i demainnent grant brin.
            Et Gaufrois amenoit le gent le droit chemin pour l' estour assambler
            et commenchier hustin. Li archier vont traiant; la furent mal
            voisin: li .j. haioit plus l' autre que trïacles venin. Alixandres
            d' Escoche a brochiet le ronchin et abaisse la lanche, qui estoit de
            sapin. Fiert .j. homme Gaufroi en l' escut a or fin que tout outre
            les ais mist le fer acherin: les maillez li passa du haubert
            doublentin, le coer li pourfendi, si l' abat mort souvin.
          
            Adont escrie: «Escoche!» moult haut en son latin. Escochois,
            Chiprïen, Boulenois, Angevin s' i prouverent le jour a guise de
            mastin. Mais Gaufrois n' en donnoit le monte d' un frelin: d' une
            hache d' achier en a mis maint a fin; nuls ne l' oze approchier, car
            trop savoit d' engin. Quant Glorians le voit, pas ne tint chief
            enclin; de son pere li membre, Hernoul le palazin, que li leres
            vendi au poeple sarrazin, puis broche le cheval, o lui un sien
            cousin, pour ochire Gaufroi, le traïtour frarin. «Hé, Diex», che
            dist li enfes, «qui fesis d' iawe vin quant seïstez as noches de
            saint Architreclin, comment pöés el mont souffrir tel larechin que
            Gaufrois nous a fait, li cuivers de put lin?» Glorians li dansiaus,
            fiex Roze la roÿne, feri devant Gaufroi le fil de sa cousine, que du
            cheval le fist cheoir panche souvine. Gaufrois vint contre lui, qui
            de crier ne fine: «Par ma foy, Gloriant, vous arés pute estrine: je
            meterai a fin toute le vostre orine; ja ne serés aidiés du linaige
            le chisne! Jammais bien ne ferai vo mere la roÿne, ne jammais ne
            sera de Nimaye en saisine!» «Leres», dist Glorians, «que felon sont
            ti signe! Quant tu vendis mon pere a le gent sarrasine [ne te doi
            pas amer, par la viertu divine! Onques ne fesis bien, par le
            puissance dine,] s' as fait mains cuerz dolans, s' as fait maint
            orpheline; murdrez et larrechins tu en sces le doctrine!» «Va,
            glous», che dist Gaufrois, «je ne te prise .j. pigne! Des maus que
            j' ai fais ne dirai ja le disine, se che n' est par destroit de mort
            ou de gehine.» Gaufrois et Glorians se sont moult ramprosné, puis
            sont venu ensamble, non pas par amisté; des lanches se ferirent, ou
            li fer sont enté, que parmi les blasons en sont outre passé: li
            haubert furent fort quant ne furent faussé. Nonpourquant se ferirent
            par telle cruauté qu' ambedoy sont keüt et a terre versé. Pour
            secourre Gaufroi sont Frison arrivé; li bourgois de Nimaye li ont le
            chief sauvé: Gloriant assalirent, qui estoit sus le pré. Souvent
            escrie: «Chipre, le noble royauté!» Wistace de Boulongne i vint par
            grant fierté, Alixandres d' Escoche o son riche barné. A rescourre
            l' enfant maint cop i ot donné, mainte teste trenchie, maint poing,
            maint pié copé. Dessus les champz avoit des mors telle plenté que d'
            iaus veoir adont estoit grande pité. Adés sont li mesquant
            premierement tué. Pour rescourre l' enfant i ot pesant estour:
            sonnoient ches buisinez, chil cor et chil tabour; fuioient par les
            champz cil qui eurent paour et chil destrier ossi, qui sont en grant
            freour, car remanant n' en vont maistre ne pongneour. Gaufrois crie:
            «Nimaye!» et puis: «Frise, au signour!» Alixandres «Escoche!» va
            criant toute jour. Glorians crie: «Cypre, tués le boiseour qui vendi
            nostre pere a le gent paienour!» Et Wistaces: «Boulongne, a che
            noble contour!» La peüssiés veoir le plus pesant estour qui onques
            fuist en terre prise de gens d' onnour: conte, roy, duc et prinche
            estoient li plusour; d' aventurer leurz vies n' orent nulle hidour.
            Qui ne garde sa vie, jammais n' ara millour. Signour, se vous
            fuissés a Nimaye le grant ou li bataille estoit merveilleuse et
            pesant vous peüssiés bien dire qu' ambedoy li enfant aloient
            fierement leurs terres chalengnant. Et Gaufrois li traïtres le va
            bien deffendant: d' une hache a .ij. mains va telement frapant que
            tout li plus hardi vont le glouton fuiant, car le corpz avoit lonc
            et fort comme gaiant. N' aconsieut chevalier ne pieton ne sergant,
            ne fenge de le hache jusqu' au menton devant. Testes [et] piés et
            bras gist en le plainne tant que c' est une pités de vir tel
            couvenant. Wistaces de Boulongne va ferir Galerant, cousin germain
            Gaufroi le felon soudoiant: le cuisse li abat, toute li va rasant,
            et chius est cheüs mors du destrier auferrant; ne pot de ses amis
            avoir le jour garant; chascuns a tel delouvre va de son corpz
            pensant. Fiere fu la bataille, onques telle ne fu, la ot maint
            chevalier a le terre abatu; des mors furent jonkié li noble pré
            h[er]bu, sanglente fu li herbe ou li mort sont cheü. Glorians li
            dansiaus ot depechié l' escu: che qu' il en ot sour lui ne vaut mie
            .j. festu; Wistaces fu navrez, au gent corpz esleü, et par che ont
            laissiet le bataille et le hu: retraite font corner, as trés sont
            revenu. Gaufrois entre en Nimaye et avoec lui si dru; a tous cheus
            qui s' estoient le jour bien combatu fist donner .c. flourins et .j.
            cheval grenu, pour chou c' une autre fois s' i soient maintenu. Le
            poeple aveulissoit par donner or molu: car chieus qui poet donner
            aquiert souvent maint dru ou. j. autres a droit et s' ara tout
            perdu.
          
            La bataille falli de cascune partie. Wistaces de Boulongne ot le
            char traveillie: navrez fu en l' estour, s' ot l' espaule blechie;
            medechiner se fist et garir par .j. mie. Et li leres Gaufrois, cui
            Dame Diex maudie! donnoit or et argent et monnoie forgie tant qu' il
            aveulissoit tous cheus de la baillie. Or oiés du glouton, cui li
            corpz Dieu maudie! trois traïtours apelle, qui sont de sa lingnie:
            Garsiles et Thiebaus, Anthiammes de Roussie. «Signour», che dist
            Gaufrois, «je vous commande et prie que droit en Frise alés dedens
            une galie; une taille eslevez par le terre garnie: quatre deniers
            paier d' un lot de vin sour lie; qui ne vent que .ij. sols, prendés
            ent le moitie. Faites taille paier a chascune partie: le .x. prendés
            sour toute le clergie. Et s' il est aucuns homs qui sa fille marie,
            prendés le mariee et vous et vo maisnie couchiés avoeques lui le
            premiere nutie se le moitiet n' avés, que n' en faille de mie, de
            tout chou qu' elle ara, soit rente ou signourrie. D' un huis .iiij.
            deniers, qui est sus le chaucie, et des fenestrez .ij., et fuist
            bien veroullie. De la querque de blé, qui raziere est nonchie,
            prendez ent .iiij. sols, a cascun le moitie, et au molin otant, si
            ne le laissiez mie. D' une beste tuer qu' on veult a boucherie,
            .xij. viez parisis, puis qu' elle est escorchie. Asamblez .j. trezor
            a Luzarches l' antie par coi, s' argens me faut, qu' il me fera aïe,
            car ceste guerre chi durra toute ma vie.» Dïent li traïtour: «Le
            coze ert bien traitie: nous en ferons .ij. tamps, soit scïence ou
            folie. Ne s' i porra garder nulz homs qu' il n' i mesdie: s' il
            parole de bien, on ne li tenra mie. On ne se poet chavir ni avoir
            signourrie qui ne fait fausseté, traïson ou boisdie; marchandise
            loiaus ne vault point .j. aillie.» Dïent li traïtour, qui tant
            furent felon: «Sire Gaufrois», font il, «ne dites se bien non. Nous
            en irons en Frise taillier ta region: n' i ara abbeïe qui ne nous
            fache don, villain ne païsant ne nous face raison. Se nous veons
            .ij. testez metre en .j. caperon nous leur dirons que c' est pour
            faire traïson, si leur taurons le teste par dessous le menton ou
            nous arons trestout l' avoir de leur maison. Nous ferons pis assés
            que dire ne puist on.» Dont lor donna Gaufrois bonne commission d'
            exequter leurz biens a leur devision. Il poeent pour argent rescaper
            .j. larron et .j. preudomme pendre sus leur condition: trestout che
            qu' il feront, Gaufrois le tient a bon. Li traïtour s' en vont par
            dedens .j. dromon; dessi jusques en Frise ne fist arrestizon. Le
            taille ont eslevee entour et environ; bediaus ont mis partout et
            sergans a foison qui amainnent les biens en la ville de non c' on
            apelle Luzarchez: la furent li felon. N' avoit si forte ville ens ou
            païs frison, et pour che s' i tenoient trestout troy li glouton.
            Ains telz trezors ne fu puis le tampz Salemon, qu' il i ont assamblé
            en bien poi de saison. La ville ont si menee li traïtour larron,
            marchandise n' i keurt, nulz n' i gaigne .j. bouton; et se nulz en
            parole et oïr le puist on, il est tantost pendus et puis le sien
            prent on. Plouroient chil bourgois et bourgoises de non, en disant:
            «Sire Diex, qui soufris pation, com grans meschiefz avient en ceste
            region! Ahi, lerrez Gaufrois, quant vous perdera on?» Ensi a fait
            Gaufrois sa contree taillier, de nulle marchandise n' i sot on
            gaïngnier. Garsiles et Anthiames et Thiebaut le lanier faisoient
            leurs espies toute jour oreillier, et se nuls dist .j. mot, il a
            mauvais loier, car on le mainne pendre ou tout vif escorcher: a ses
            hoirs ne demeure ne obole ne denier. Il n' avoit en le ville homme
            de nul mestier que il ne couvenist maletote paier. Dessus le
            boucherie, la ou sont li bouchier, tous les jours qu' on vent char i
            font aler Gautier, qui savoit trop bien faire le bedel pauteni[e]r,
            car il savoit tres bien les iex esroueillier et monstrer une chiere
            de dëable d' enfer; che sambloit, quant regarde .j. homme de
            mestier, quant il parloit a lui, qu' il le deüst mengier. Pour chou
            qu' il estoit [fel] li donna a baillier chou qu' a le boucherie
            aferoit a paier, pour chou que si cruel furent li machecrier. .I.
            joesdi au matin fu venus espïer cheus qui tuoient bestes a .j.
            martel d' achier dont il les vont frapant parmi che hanepier. .I.
            bouchier i avoit, qu' on apelloit Renier: une beste faisoit aporter
            .j. colier et geter sus l' estal. Tamps fu du despechier: perdut
            avoit .x. sols a l' autre detaillier. Atant est li bediau, qui li
            prist a huchier: «Or cha, le maletote: il est temps du saquier!»
          
            Li bouchiers le regarde, et quant l' oÿ plaidier et demander l'
            argent, vis cuida esragier. Puis dist: «Car attendez de chi jusqu'
            au mengier: hui ne fui estrinés ne ne vendi denier.» Et li sergans
            respont: «Faites vous le bregier? Se n' ai .xij. parsis, foy que doi
            saint Richier, j' arai de vostre beste le plus maistre quartier!»
            Quant li bouchiers l' oï ensement manechier, de sa hache l' alast
            moult volentiers paier; nonpourquant se commenche moult fort a
            courrechier, et li sergans se painne de lui contrarïer. Li
            bouch[ie]rs va tantost .xij. parsis sachier; sus son estal les gete,
            et chius pour requeillier i a geté les gans pour l' argent
            apongnier, e chieus hauche le hache: tel cop li va paier que le main
            li detrenche, le sans en fist raier; puis enthose le hache pour lui
            a dammaiguier: a .j. cop le fendi dessi jusqu' au braier. «Outre!»
            dist il. «Cuivers, Diex vous doinst encombrier! Jammais n' arez a mi
            obole ne denier!» Quant li sergans fu mors et a le fin alés li
            bourgois s' enfuï, que n' i est demourés. Il a dit a sa femme: «Tout
            nostre avoir prendez, car je m' en vois en Franche: bons i est li
            regnez.» Quant li traïtour sceurent que Gautiers fu tués, il furent
            moult dolant que chius fu escapés. Ne trouverent sergant qui puis i
            soit alés. Qui monstre bonne chiere, a moitiet est sauvez, et li
            chetis couars est adés deboutez. Ens au païs de Frise furent li fel
            glouton, qui misent moult de gent a grant perdition. En bas dïent li
            gent par dedens leur maison: «Diex, voeilliés nous vengier de ceste
            mesprison!» Par Dieu, si seront il, a prochaine saison, se Diex
            sauve de mort et de tribulation Bauduïn de Sebourc, le nobile baron:
            chius lor en aidera a avoir vengison et getera son frere de la male
            prison ou moult lonc tamps les tint li rois Rouge Lion. En chartre
            fu li bers en grant quetivison O Julïen d' Aufrique, qui tant ot de
            renon, et s' i estoit li prestres, k' ains ne dist orison, Elïenor
            la belle, qui clere ot le fachon, qui toute estoit enchainte d'
            Esmeré le baron. Elle porta .ix. mois a grant destrution; et quant
            il plot a Dieu, qui souffri pation, la dame delivra d' un petit
            enfanchon, dont elle ot moult de maus et de percussion. Li
            chartrïers ouvra adont comme preudom: sa femme i envoia et du fu de
            charbon; mais se [li] rois ses sires en sceüst l' occoison il l'
            eüst fait morir a guise de larron. Et la dame crioit clerement a
            haut ton: «Diex, voeilliés moi aidier, par vo saintisme nom! Dame
            sainte Marie, bonne delivrison!» Et Esmerés plouroit, sa main a son
            menton, et disoit: «Douche amie, com j' ai grant souspechon de
            vostre noble corpz, qui ait beneïchon! qu' aujourd' ui je ne perde
            pour la quetivison ou nous avons esté en grant confusion.» Ensi [se]
            dementoit li amant de renon. La dame fu malade, tant qu' elle
            delivra d' un biau fil gracïeus, que Jhesu Crist ama, car puissedi
            sainti pour chou qu' en bien usa, et est sains Julïens, ne vous en
            doubtez ja: mais che n' est mie chieus qui son pere tua. Quant li
            enfez fu nés, li prestrez qui fu la en iawe consacree illoec le
            presigna; comme le roi d' Aufrique, Julïen l' apella. Elïenor la
            belle douchement l' alaita; au miex qu' elle onques pot son enfant
            gouverna. De celle compaignie li miens corpz vous laira; dirai de
            Bauduïn, qui o Blanche s' en va: le royame de Franche o s' amie
            cherqua. Ou il jut une nuit, au matin s' en leva; c' on ne le
            recognoisse tout adés se doubta. Son avoir despendi et trestout
            aloua; quant tout ot despendut, ses robes engaga; vendirent leurs
            chevaus. Riens ne li demourra, dont eurent povreté qui lonc tamps
            leur dura. L' enfes ne sot riens faire, car point apris ne l' a,
            ossi ne fist la belle qu' avoeques lui mena. Bauduïns de Sebourc
            moult se desconforta, mais onques le puchelle point ne se dementa;
            Bauduïn reconforte et adés dit li a: «Ne vous esmaiés mie, car Diex
            nous aidera.» Ensement Bauduïns mainte ville cherqua et jure Dame
            Dieu qu' en tel lieu s' en ira ou, s' il poet esploitier, saudoiers
            devenra. Au lés vers Alemaigne li bers s' achemina. A une matinee
            que li solaus leva, vint a une villette et le moustier trouva et le
            prestre apresté, qui messe chantera. Adont dist Bauduïns que messe
            oïr ira, car ja de la journee encombrier n' avera li homs qui
            volentiers le messe escoutera. A icheste parole ens ou moustier
            entra, s' a le prestre trouvé, qui messe commencha. Ensi que par
            decha li prestres se tourna, pechoit la damoiselle qui tant de
            biauté a;
          
            et a dit coiement: «Vrais Diex, et qu' est che la! Onques plus
            douche ymaige ou monde ne regna! Se je puis esploitier, par Dieu qui
            tout crea, li cabus qui le mainne jammais n' en goïra: le
            gentilloris fait, mais on l' enganera.» Tout ensement pensant le
            messe recorda: il se haste si fort qu' assés en oublia. Il lieve
            Jhesu Crist, le calice haucha. Quant il ot Dieu uset, tantost ses
            mains lava; onques il n' ot talent de dire alleluia. A Bauduïn s' en
            vint, qu' a Dieu merchi pria que pourveoir le voeille, car bon
            mestier en a. Atant es vous li prestre, qui bel le salüa et dist:
            «Chius Dame Diex qui nous fist et crea et qui pour nous en crois le
            grief mort endura, il vous garice, sire, et ceste dame la. Bien
            samblez gentis homs, par Dieu qui me fourma: el nom de gentilleche
            et de Dieu, qui nous a et fais et ordenez et si nous deffera, vous
            depri, s' il vous plaist, que ne refusez ja le disner avoec moi et
            on le vous donra en l' onnour de cellui qui sa mort pardonna. De
            tres haut lieu venez; ne sai qui vous porta. Or en venez o moy et on
            vous servira de telz biens que je ai et que Diex me donra.» «Sire»,
            dist Bauduïns, «si soit com vous plaira: qui refuse au matin l'
            estrine, grant tort a: en toute le journee ja bien ne vendera.» Li
            prestres emmena sans nulle demourree Bauduïn de Sebourc et Blanche
            l' onneree. Par dedens sa maison, qui bien fu carpentee, il fist
            metre la table en le sale pavee et a dit a son clerc: «Sans nulle
            demourree va querre a la taverne le plus forte vinee que tu i
            trouveras, s' aporte grant lotee: se je pooie avoir ceste dame
            enivree et che felon cabus qui l' a chi ammenee, j' en aroie auke
            nuit trestoute ma fasee.» Et chieus a respondu: «Si soit com vous
            agree.» Li prestres s' est assis, qui a nul bien ne bee; Bauduïn
            fist lés lui assir celle journee, encontre lui assist le danselle
            senee, qui estoit belle et blanche, vermeille et coulouree. Li
            prestres l' a souvent de ses iex regardee, et a dit: «Mere Dieu,
            roÿne courronnee, ou a chius fors ribaus ceste dansele emblee? Ne le
            menra avant, ains li sera ostee!» Adont devant la belle trenche le
            char salee et lui donnoit a boire a le coupe doree. Volentiers li
            eüst geté une risee: n' oze pour Bauduïn, a le chiere membree, car
            il estoit si grans, c' est verités prouvee, qu' il se doubtoit
            forment n' abatist s' esquinee, si qu' il n' ozoit parler ne dire sa
            pensee. Mais pour chou que la belle fuist de lui avisee et quë elle
            pensast le choze a coi il bee, dessous le maistre table, qui bien
            estoit puplee, li passoit sus le pié ensi qu' a rechelee: c' est
            signes qu' il le voelt retenir celle annee. Bauduïns li gentis, qui
            tant ot vasselaige, avoec le prestre fu, qui ou corpz ot le rage,
            car le femme d' autrui convoita par outraige. Ensement sont aucun
            qui le coer ont volaige: femmes font dechevoir par leur soutil
            langage; c' est chou car il deüssent retraire de servaige dame qui
            par conseil fausse son mariaige. Mais quant .j. prestrez scet dame
            de bel eage qui par le sien voloir donne son puchelaige, il en
            volent avoir ensi leur courretaige: il ne pensent a el que vivre d'
            avantaige, s' en dist on .j. parler en .j. commun langage que, qui
            nette maison voelt tenir par usaige, ne prestre ne coulon ne tiengne
            en sa manage. Bauduïns de Sebourc fu servis richement; il boit et si
            mengnüe, car il en ot talent, mais Blanche si mengna adont moult
            povrement. Bauduïns ne scet mie che que la belle sent, car sus le
            piet li passe li prestres bien souvent; elle le sache a lui par
            moult grant mautalent. Il boivent et mengnüent de che pain de
            fourment et mengieuent le char et boivent le pieument. Quant vint
            aprés disner, Bauduïns au corpz gent a demandé congiet au prestre
            douchement, et li prestres li dist malicïeusement: «Sire, je vous
            dirai .j. poy de mon talent: sachiés, je ne sui pas de cestui
            tenement et si n' ai chi aval ne cousin ne parent, si en sui mains
            dobtez et prisiés de ma gent; et vous estes biaus homs et de noble
            jouvent, et si samblez venus de haut lieu vraiement, si vous prie et
            requier pour Dieu omnipotent qu' anuit vous demourrés en mon
            herbergement, s' irons par ceste ville avironneement veoir mes
            p[a]rosiens, dont il i a grantment: entendre leur ferai trestout
            chiertainement que nous sommes cousin germain parfaitement, si en
            arai honneur jusques au finement.» «Sire», dist Bauduïns, «vous
            parlés sagement; nel vous refuseroie pour .c. livres d' argent, car
            de vo biens m' avés donnet soufissaument:
          
            et Diex si le vous mire, a cui li mons apent, car ammosne avés fait
            a cest ajournement. G' irai ou vous vaurrés, par le mien serement.»
            Dont fu li prestrez liés quant le parole entent; d' une grant
            traïson a fait avisement pour Bauduïn honnir, se Jhesus le consent.
            Mais telz pense a le fois, on le voit bien souvent, .j. malice
            mauvais, qui dessus li descent. Ensement Bauduïns a le fresche
            coulour O le prestre remest et ala toute jour par le ville avoec lui
            environ et entour. Et li prestres visoit tout adés a son tour pour
            dechevoir l' enfant, qui tant ot de fierour. Or escoutés l' avis du
            felon boiseour: tant ala par le ville car il vint a .j. four; le
            maire i a trouvé, sergans o lui pluisour. Quant li prestres le voit,
            dont n' i a fait retour, en le maison entra, et en un lieu destour a
            le maire menet, qui fu de fole esrour. «Sire», che dist li prestres,
            «a vous fai me clamour de cestui que vaés, qui tant a de vigour: .c.
            livres li prestai il a passet maint jour, onques n' en poch avoir le
            monte d' une flour, si vauroie moult bien qu' il fuist mis en vo
            tour tant que fuisse paiés, si vous pri par amour qu' aujourd' ui me
            fachiés et aïde et secour tant que j' aie le mien de che fel
            robeour.» «Qu' est ce que?» dis li maires. «Pour le Dieu que j'
            aour, je le voi si tres grant et plain de tel fierour que la je le
            regarde j' en ai grande paour. Onques mais ne vi homme, par Dieu le
            creatour, qui si tres bien eüst chiere de robeour! Se je més main a
            lui pour le vostre clamour j' en porroie tantost bien avoir dou
            pïour. Mais regardés quelz bras et confais poingz autour! Se je més
            main a lui, Dieu me meche en mal jour! Mais se viser poiés art ni
            engien ne tour qu' il venist en ma tour, par Dieu le Sauveour,
            jammais n' en isteroit ne par nuit ne par jour, s' aroit fait a vo
            gré et paiet ma labour.» Et li prestres respont: «Par le Dieu que j'
            aour, je l' i menrai tres bien, n' en soiés en esrour. Or i alés
            devant, apareilliés la tour.» Dont s' en tourna li maires, que n' i
            a fait demour. Or croist a Bauduïn grant paine et grant dolour: se
            Jhesus ne li aide, entrés est en tristour. Pour che dist .j.
            proverbez que dïent li pluisour: qui asne et femme mainne, sans
            paine n' ist du jour. Li maires de la ville est en se tour entrés et
            s' a .iiij. sergans avoeques lui menés. Et li prestres a dit: «Biaus
            cousins, entendez: alons en celle ville. J' ai chi esté assés; alons
            vir une dame qui tient ches herités.» Et Bauduïns li dist: «G' irai
            ou vous vaurrés.» O le prestre s' en va, qui devant est alés. Venus
            est a le tour, si passa les fossés; en le porte est entrés, que n' i
            est arrestés. Bauduïns de Sebourc est en le tour montés, et .j.
            sergans estoit cha dessous aprestés, qui le porte frema et s' a les
            pons levés. Et li prestres s' escrie, qui bien fu emparlés: «Sire
            maires», dist il, «cestui chi me tenés car il me doit .c. livres de
            deniers monnaés. Et se il le mes noie, bien les arai prouvez, si que
            ch' est bien raisons que il soit enferrez tant que soie paiés: il en
            est tampz passés.» Et li maires respont: «Bien paiés en serez.
            Maistrez», dist il a lui, «envers moi entendez: je més le main a
            vous pour che que vous devés a monsignour che prestre, qui est no
            bons curés.» Et Bauduïns respont: «Se vostre main n' ostés, je vous
            assommerai de mes .ij. poingz quarrés!» Li maires apella tous ses
            .iiij. sergans: «Prendés che crediteur; n' i soiés arrestans!» Chil
            virent Bauduïn, qui estoit si poissans, si ont dit au maieur, qui
            che lor fu contans: «Metés i vostre main, il a les poingz trop
            grans.» Li maires l' aherdi vistement par les flans. En sus de lui
            le boute Bauduïns li vaillans, puis le fiert ens ou temple de ses
            .ij. poingz pesans. Tellement le feri, che nous dist li rommans, le
            chervele li froisse, s' en degoute li sans. Par une main le prist,
            puis le fu toupïans trois tours environ lui; au quart le fu getans:
            encontre .j. dur piler, la le fu envoians. Tout li froisse et esmie
            les costes et lez flans; jammais ne mengnera a le Pasque de flans.
            «Outre», dist Bauduïns, «lechierez soudoians!» Et li prestrez se
            muche illoec desous lez bans, et li .iiij. sergant sakent espois et
            brans. Ja fust mors Bauduïns, li damoisiaus sachans, se ne fuist .j.
            tinés ensi c' unz grans perchans qu' a .ij. mains aherdi; et li
            tinés fu grans. L' un des sergans feri, que n' i fu arrestans: le
            teste li effondre, chieus kaÿ mors sanglans. Bauduïns fiert et
            frape, ne les fu espergnans. Et li prestrez regarde les copz qu' il
            donne grans: adont vausist moult bien estre sus les plains campz;
            paour a de morir, si fu Dieu reclamans: «Ahi», ce dist li prestres,
            «comme je sui mesquans!
          
            Convoitise me fait ichi estre dolans!» Li prestrez fu dolans qui la
            s' estoit repus. Bauduïns fiert et frape, li damoisiaus cremus. Il a
            a .iij. sergans tous les bras desrompus; les costes et les flans lor
            a tant debatus que devant lui a terre les a plas estendus. «Par
            foy», dist Bauduïns, «mal me sui embatus! Or me voeille garder li
            miens peres Jhesus!» Et li garchon crioient, si est levés li hus. Li
            poeples de la ville est a le tour venus. Bauduïns fiert et frape as
            garchons malostrus: li .j. saut es fossez, li autres s' est perdus,
            et dist li .j. a l' autre: «Par le vrai corpz Jhesus, li dëable d'
            enfer sont enfremet cha sus!» Bauduïns de Sebourc n' i est
            arresteüs: le porte va fremer et les pons lieve sus; puis li souvint
            du prestre qui estoit remanus, dont jura Dame Diex, qui en crois fu
            pendus, qu' ensi n' escapera li prestres malostrus; dont le quiert
            par le sale environ sus et jus. Il est venus au banc ou dessous fu
            repus; un poy s' est abaissiez, si a les dras veüs du prestre, qui
            estoit moult dolans et confus. Et Bauduïns s' escrie, li chevaliers
            membrus: «Vous ne m' eschaperez, par ma foy, dominus!» Quant li
            prestrez oï le raison Bauduïn, il en fu moult dolans, si tint le
            chief enclin, et a dit: «Sire Diex, qui de l' iauwe fist vin, comme
            il se fait mauvais meller de larrechin ne convoitier aussi le femme
            a son voisin: on en vient a le fois a tres mauvaise fin. Amours m'
            ont decheüt, s' en sui mis a declin.» Et Bauduïns s' escrie: «Foy
            que doi saint Martin, se vous n' issiés de la, par Dieu, sire Gerin,
            che banc aprenderai qu' il parlera latin.» Et li prestres s' escrie:
            «Sire, pour saint Fremin, or ne m' ochïés mie de coutel acherin! Par
            dedens mon hostel sont bien mille florin: maintenant vous donrai les
            clés de mon escrin!» Et Bauduïns s' escrie: «Ja n' en arai frelin!»
            Par les jambes le tire ou palais marberin et puis dessus le chief li
            donna tel tatin qu' il en a fait salir de sanc plain .j. bachin. Et
            li prestres s' escrie: «Veschi mauvais cousin!» Bauduïns fiert le
            prestre et frape bien souvent, mais de lui a tuer n' ot li dansiaus
            talent pour che qu' il essauchoit le digne sacrament. Et le gent de
            le ville akeurent vistement; a pikes et as dars et armés ensement
            sont venu a le tour trestout communalment; li pons estoit levés, si
            en furent dolent. Aucun arbalestrier vont traiant hautement. Et
            Bauduïns estoit lassus el mandement; il prist .j. viés escut du
            tamps anchienement, puis vint sus les crestiaus; pieres et caillos
            prent, encontre terre gete et menu et souvent. La ville s' estourmi
            avironneement. Blanche fu a l' ostel, qui Bauduïn atent; quant elle
            oï le noise et le demainement, ders le tour acourut le danselle au
            corpz gent et disoit: «Mere Dieu, a cui li mons apent, sauvés moy
            Bauduïn, que j' aimme loiaument, car li faus prestres l' a decheüt
            laidement!» Mais Blanche fu saisie assés tost de la gent, qui li ont
            dit: «Galie, n' escaperés noient! Vo ribaut malostrus sera pendus au
            vent: no maieur a ochis, si li va malement!» Blanche reclaimme Dieu
            le Pere omnipotent; pour Bauduïn plouroit et prie douchement que
            Jhesus si le gart de mal et de tourment. Et la ville s' esmuit:
            cascuns keurt tangrement pour assalir le tour que Bauduïns deffent.
            .I. chevalier avoit en cellui tenement: sires fu de la ville et de
            che casement; quant il oï le noise et le demainement, sus son cheval
            monta, qui ne va mie lent. A le tour est venus, ou on assaut
            forment; il demande a ses hommes ne pour coi ne comment ceste cose
            est esmute. On le mena briement parler a la danselle, qui plouroit
            tenrement. Li chevaliers le voit; grande pités l' emprent, se li
            dist: «Damoiselle, ne me chelés noient: est che li vos maris par
            droit espousement qui lassus se maintient si fourseneement?» «Oïl,
            sire», dist elle. «Dechius est laidement par vo prestre felon, cui
            li corps Dieu cravent! qui ore a son hostel nous mena droitement
            mengnier a sa maison. Par le convoitement qu' il avoit sus mon corps
            malicïeusement sus le piet me passoit et menu et souvent, si amena
            me sire par son enortement par devant le maieur et li dist
            proprement que mes sires avoit acreüt grant argent, .c. livrez de
            tournois de che bon paiement, pour lui emprisonner a tort
            mauvaisement, puis le fist en le tour entrer isnelement. Quant mes
            sires se vit traiir sifaitement, le maieur et sergans a tuet,
            vraiement.» Et dist li chevaliers: «N' en poet mie grantment: par le
            foy que je doi a Dieu omnipotent,
          
            je l' en deliverrai, se Diex le me consent!» Ou cheval remonta tost
            et apertement; a le tour est venus, si a dit clerement: «N' assalez
            point, signour, car je le vous deffent; chius qui plus assaura, je
            le ferai dolent!» Chil laissierent l' assaut sans nul arrestement,
            et li chevaliers crie sans nul delaiement: «Vassaus, car descendez
            tost et apertement et si venez a mi chi faire parlement.» Et
            Bauduïns respont: «Je n' en ferai noient; j' a ochis vo maieur: vés
            le cha mort sanglent; et sergans et garchons ai ochis vraiement. Je
            voeil morir en armes aujourd' ui vaillamment: ja ne descenderai, par
            le mien serement, se ne [me] pardonnés trestout vo mautalent et le
            mort de vos hommes, dont j' ai ochis granment.» Et dist li
            chevaliers: «Descendez lïement: je vous pardonne tout, se mort en
            aviés cent.» Bauduïns de Sebourc n' i fist arrestison: de la tour
            descendi, si ouvri le maison et abaissa le pont qui pent au maistre
            gon; devant le chevalier se mist a genoullon. Adés qui a mesfait, il
            doit crier pardon. «Sire», dist Bauduïns, qui coer ot de lion, «de
            vo prestre me plaing: plains est de traïson. Je cuidoie, par Dieu
            qui soufri pation, que de tres boine amour sans male entention me
            donnast a mangnier dedens sa mansion, mais c' estoit pour ma femme,
            qui clere a le fachon, qu' il me voloit tolir et faire mesprison. Au
            maieur m' amena la haut en che dongon, e voloit qu' on mesist le
            mien corpz en prison: pour .c. livres tournois, se clama a haut ton.
            Biau sire, on m' assali et je pris un baston, dont tués est li
            maires et tout si compaingnon; li prestrez est lassus, encor n' a se
            bien non.» Et dist li chevalier: «S' ara son gerredon; vous avés
            bien ouvret, si ait m' ame pardon!» Dont vont querre le prestre a
            forche et a bandon. Li chevaliers l' apelle vistement par son nom:
            «Par foy, prestrez», dist il, «par mauvaise ocoison avés hui
            esploitiet contre droit et raison!» «Sire», che dist li prestrez,
            «si ait m' ame pardon, ch' est par enchantement de deable ou de
            luiton. J' ai mespris voirement, s' en ai grant marison; or doins el
            nom d' amende a che noble baron trestoute le monnoie qui est en no
            maison.» Et dist li chevaliers: «Foy que doi saint Symon, je vous
            castïerai aussi d' autre parchon, par coi li autre prestre de ceste
            region i prenderont exemple en leur condition. Entre vous, ribaut
            prestre, qui par confession deüssiez une dame retourner a raison
            quant elle a par folie fait fornication, et quant d' ellez savez
            toute l' entention, pour chou que vous volez avoir d' ellez raison
            leur dites que briement le saront leur baron; puis en vont par
            cremeur en le vostre maison: la leur faut obeïr ou poy lor dens ou
            non. Mais foy que doi a Dieu qui souffri pation, tres chier le
            comparrez.» Dont hucha .j. garchon, si a fait desvestir le prestre
            de renon; dedens une riviere tantost le geta on; che fu el tampz d'
            iver, une froide saison. Quant li prestrez se fu baigniés a grant
            foison, sus une froide piere maintenant l' assist on et la endroit
            morut, ne vesqui se poy non. Pleüst a Jhesu Crist et a son digne nom
            tout li prestre qui ont telle condition fuissent ensi servi et de
            telle fachon. Digne choze est d' un prestre quant il fait che qu' il
            doit, car par dignes paroles met en pain beneoit le poissanche de
            Dieu; folz est qui ne le croit! Et quant il est si dignes, bien
            regarder se doit qu' il ne meche son tampz en trez mauvais esploit.
            Plus tost se poet dampner c' uns autres ne porroit, car il scet l'
            Escripture et toute le conchoit: mais chius qui mains en scet, c'
            est chius qui miex i croit. Li gentis chevaliers Bauduïn emmenoit
            droit a l' ostel du prestre; o lui sa femme estoit. Li chevaliers li
            donne l' or qui laiens avoit: bien mille florins d' or en son escrin
            trouvoit, mais moult envis les prist Bauduïns la endroit. Li
            chevaliers jura que tous les averoit et qu' il les a conquis
            aujourd' ui de son droit. Qui tort voelt faire autrui, tous lez
            frais paier doit. Oiés du chevalier qui loyalment ouvra: tout droit
            a son hostel Bauduïn emmena et Blanche le danselle, qui tant de
            bontet a, et tous le tampz d' ivier li bers les gouverna. Et
            Bauduïns li bers ossi bien lui aida, car d' une grande gerre a che
            tampz l' akieva. Quant vint sus le biau tampz et qu' il renouvela,
            Bauduïns prist congiet, li sires li donna. .II. liewes, voire .iij.
            aussi le convoia, et Bauduïns li bers briement s' achemina. Il
            eurent .ij. chevaus que li prestrez paia, s' emportent les florins
            qu' au confesser gaigna. Tant ala Bauduïns qu' en .j. grant bos
            entra. Li forés fu moult longue par ou s' achemina;
          
            n' ot gairez loncz alet, a che qu' on me conta, que mordreour li
            salent: plus de .xv. en i a. Bauduïn assalirent, garde ne s' en
            donna quant il se vit a terre, car on l' i reversa. Chil ont pris le
            destrier qui les florins porta: sus estoit le malette, Bauduïns l' i
            posa. Vont s' ent li mordreour, Bauduïns demourra. A piet keurt
            aprés iaus et l' espee empoingna; che ne li valut riens, jammais ne
            les verra. A Blanche le danselle Bauduïns repaira; el bos sus sen
            cheval fort plourant le trouva. Quant Bauduïn perchieut, moult haut
            li escria: «Sire, estes vous blechiés? Ne le me chelés ja!» «Nennil
            voir, douche amie, mais malement nous va: nos avoirs est perdus,
            dont grant meschief chi a: ne sarons de coi vivre en che païs
            decha.» «Taisiés vous!» dist la belle. «Jhesus nous aidera. Ne
            plaingniez tel avoir, mal ait qui le gaingna! De maise voie vint, de
            pute part reva: avoirs qui vient de prestre, s' il fait bien, fort i
            a.» Dolans fu Bauduïns qu' il n' ot point de monnoie. Avoec s' amie
            va par le bos qui verdoie et prie Jhesu Crist, qui tous les biens
            envoie, qu' en tel lieu puist aler ou bonté li otroie. N' a talent
            de chanter, a riens ne s' esbanoie: puis c' on n' a que disner, c'
            est une povre joye. Il a dit a le belle: «Amie, je vaurroie que mes
            corpz fuist finez de mort qui tout maistroie et vous fuissiez roÿne
            ou contesse de Troye, car pour l' amour de mi estes en povre voie,
            si m' annoie qu' ensi le miens corpz vous fourvoie: mais che fist
            bon amour, qui ore me chastoie. Se pour mi sui dolans, pour vous
            trop plus m' annoie, car pour tout l' or du mont je ne vous
            gerpiroie. Mais sachiés, douche dame, que s' a ville venoie, pour
            nous a gouverner le piere porteroie, car je sui grans et fors, si
            que bien endurroie paine et labour dou corpz, s' un poi apris l'
            avoie: povretez fait moult faire et richece desvoie.» «Belle», dist
            Bauduïns, «par Dieu de Paradis, j' aprenderai labeur. Je sui grans
            et furnis. S' uns autres a .v. sols, j' en gaingnerai bien .vj..» Et
            la belle respont: «Sire, par Jhesu Cris, Jhesus nous aidera, li Rois
            de Paradis; car qui se fie en Dieu, il li aide toutdis. Issi tres
            bien me plaist d' estre avoec vous, amis, que par cellui Signour qui
            en la crois fu mis, j' aims miex avoeques vous, en chertain le vous
            dis, paine, maus endurer, frois hosteus et dur lis qu' avoeques .j.
            autre homme, tenant terre et païs: quiconques n' a plasanche, ne
            poet avoir delis.» Or s' en va Bauduïns, qui la danselle guie. Elle
            estoit a cheval; Bauduïns n' i fu mie, enchois aloit a piet par le
            forest naïe. Tant alerent parlant, le forest ont laissie; parmi .j
            desrubant ont leur voie akoellie. Nonne estoit ja sonnee, pour voir
            le vous affie, et si n' avoit nulz d' eulz mengniet de pain maillie,
            car monnoie lor fu par les larons falie. Bauduïns de Sebourc avoec
            Blanche s' amie monterent sus .j. mont outre une praierie; Bauduïns
            se regarde, s' a une tour choisie et .j. noble chastel et la tour
            bateillie et voit tout environ mainte tente drechie. «Hé, Diex»,
            dist Bauduïns, «dame sainte Marie, je ne puis pau avoir, se Diex me
            beneïe! Puis que je sui en lieu ou gerre est commenchie, saudoiers
            devenrai, se Diex me donne vie, et puis s' une bataille poet estre
            commenchie, povreté n' averai en l' annee acomplie: telz amenra
            cheval qui n' en remenra mie.» Bauduïns de Sebourc fu moult liés et
            joians quant il vit le chastel assegiet a plains chans; Blanche
            keurt acoler, qui tant ert avenans, et li dist: «Douche amie, ne
            vous soiés doubtans, car puis que je voy gerre, si m' aït sains
            Vinchans, ossi riches homs sui comme rois ou soudans. Nous arons a
            mengnier ou j' en serai tolans, car g' i ferrai telz copz de poins
            que j' ai si grans, son cheval me laira tous li plus souffissans.»
            «Sire», dist la danselle, «or est mes corps dolans et si me doubte
            moult, par Dieu qui est poissans, que pour le povreté que vous estes
            sentans ne vous embatez si qu' en soiés repentans.» Dame», dist
            Bauduïns, «ne vous soiés doubtans se j' en doy escaper sains et saus
            et vivans. Nulz ne me poet grever, se che n' est Diex li grans.
            «Belle», dist Bauduïns, «ne vous chaut d' esmaier: je me voeil
            maintenir a loy de saudoier. Descendre vous convient de che courrant
            destrier; vestir vous convenra a guise d' escuier, par coi prestrez
            ni autres ne vous puist convoitier. Nel fai mie pourtant que m' en
            doie esmaier, mais pour vostre biauté, qui tant fait a prisier,
            diroient tost ribaut ou aucun fel loudier que [vous] seriés .j.
            andre que je mainne en gibier, et telz vous porroit bien dire .j.
            lait reprouvier que de mon poing aroit faussé le hanepier. Et on ne
            treuve pas adés le chevalier qui si courtoisement me delivra l'
            autr' ier,
          
            si qu' il se fait moult boin par autrui chastïer: tant va li kanne a
            l' iauwe qu' il le convient brisier.» La belle descendi et Bauduïns
            monta. A loy d' un escuier la dame se para: elle chaindi l' espee et
            le coutel porta. Bauduïns le regarde, qui grant joie en mena, si
            dist qu' o son vallet au vespre couchera. Dessi jusques en l' ost
            Bauduïns n' arresta; il vint en une loge, le pot au feu trouva et le
            miés et le vin: bon cabaret i a. Il est entrez dedens, a maingnier
            demanda; la table est toute mise et blanche nape i a, et li
            cab[a]rettierz tantost li demanda s' il voloit boire vin. Bauduïns
            li cria: «Saquiés moy du meillour qu' en vostre bovet a, car
            sachiés, s' il n' est boins, denier n' en arez ja.» Chius regarde
            les poingz que Bauduïns porta; pour che qu' il les vit gros,
            durement les doubta. Li hostes aporta et du pain et du vin et de la
            char salee et .j. bon cras pouchin. Bauduïns li a dit: «Ne me
            choilés, cousin: qui a esmut le gerre ne che felon hustin? Or me di
            qui a droit, selonc le tien latin.» Et chius li a dit: «Sire, foy
            que doy saint Martin, il a lassus .j. conte qui plains est de venin:
            une dame a robee par son mauvais couvin, fille au duc d' Osteriche,
            c' on claimme Bauduïn. Or l' avoit ichius dux donnee .j. palasin, le
            conte de le Marche, no signour au coer fin, qui fianchie l' a au
            chastel de Monclin. Espouser le devoit par .j. joesdi matin, mais li
            contes de Clarves se leva .j. matin, le puchelle roba et mist sor
            .j. ronchin: lassus l' a emmenee, la ou sont si meschin. Li contes
            de le Marche, pour cellui metre a fin et pour ravoir sa femme au
            gent corpz enterin, a che chastel assis avoec cheulz de son lin. Il
            ne s' en partira ne il ne si voisin, s' ara che grant chastel abatu
            ou gardin.» «Par foy», dist li dansiaus, qui fu de bon doctrin,
            «chil dou chastel sont fel et de mauvais couvin, et pour che qu' il
            ont tort envers le conte fin averont il en moy .j. tres mauvais
            voisin, car Escripture dist, qui est ou saint latin, c' on doit le
            droit aidier et tort mettre a declin.» Bauduïns de Sebourc, au
            coraige legier, demanda le querelle pour tort et droit jugier, car
            telle conscïence avoit ou chevalier, ja n' essauchast le tort, ains
            le volt abaissier. Adont prist le hanap. Blanche le va puier; celle
            ne but qu' un poy, si ne voloit mengnier pour riens que Bauduïns l'
            en sache adont priier. «Belle», dist Bauduïns, «pour le corpz saint
            Richier, ne mengnastes morsel puis ersoir au couchier: mengniés et
            si buvez sans point de l' atergier, car telz le paiera, che sachiés
            sans cuidier, qui ne nous venroit mie chi endroit replegier; mais
            que Jhesu Cris fache bataille commenchier, a tous les plus vaillans
            me vaurrai assaier. Je venderai mon hoste, se il voelt, .j. destrier
            et trestoutes les armes qu' afiert a chevalier, mais qu' il en
            voeille chi le carité paier.» Et li hostes respont: «Bien me
            vaurriés moquier; mais se plaiges voliés a mon voloir baillier, plus
            tost l' aquateroie c' on ne porroit cuidier.» «Par foy», dist
            Bauduïns, «vesla mon escuier qu' en pleges demourra: boutez le en vo
            chelier. Et se je ne vous baille armures et coursier je voeil que li
            fachiés tous ses dras despoellier, si qu' il ne li demeure ne maille
            ne denier.» «Or avant!» dist li hostez. «Or voeilliés declarier pour
            combien j' arai tout; dites, sans riens laissier!» «Par Dieu», dist
            Bauduïns, «il te faut gaïngnier: nostre escaut paieras et no lit au
            couchier et tu aras les armes et le haubert doublier et le cheval
            aussi et le sele et l' estrier!» Et li hostes respont: «Je n' en
            voeil ja broier.» Plain .j. pot de .ij. los lor va du vin sachier,
            puis dist: «Or en buvez tout plain vo hanepier!» Une pieche de char
            lor va du pot vuidier: devant Blanche le mist, sa courtoise
            moullier. Et Bauduïns li dist: «Or pensés du mengnier et si buvés
            grans trais pour vo maus oublier!» Qui volentiers boit vin, Diex li
            scet bien aidier. Li vins fait marchander et estet et ivier et le
            chervoise fait les marchans refroidier. Boin fait en le taverne
            boire et souslatïer, car adés a on du vin pour bien taillier, si ne
            vit onques nulz ne main ne a nuitier pendre pel de ribaut a huis de
            tavernier. Moult fu liés Bauduïns, li prex et li senés; et Blanche
            li a dit: «Sire, vous me vendez!» «Par Diu», dist Bauduïns, «vos
            corpz ert raquatez!» Quant vint aprés mangnier, Bauduïns s' est
            levez. Il a dit a son hoste: «Mon escuier gardez; je vois querre
            saudeez, il en est tampz passez.» Adont sor son cheval est li enfes
            montez; devant le marissal de l' ost s' en est alés. Il fu mis en
            escript et ses chevaus passés; Bauduïns fu recheus et puis est
            retournez,
          
            dedens le cabaret s' est la nuit hostelés. Quant che vint au matin
            que solaus fu levez, li contes qui estoit ou chastel enfremés fist
            adouber ses hommes, si a ses cors sonnez; a .v. soudoiers s' est du
            chastel sevrez. Li contes de le Marche fu a ses maistres trez;
            .iiij. freres avoit, hardis et redoubtez: il ont lors cors d' arain
            et grailes atemprez. On crie parmi l' ost: «Traït! Car vous armés!»
            «A l' arme! A l' arme!» crient; chascuns s' est adoubez. Bauduïns de
            Sebourc n' ert encore levés; ses hostes vint criant: «Or sus, leres
            prouvez! Le bataille commenche, ja a tamps n' i venrés! Par le foy
            que doy Dieu, se vous ne me livrez armurez et cheval, si qu' en
            couvent l' avés, vostre escuier arai tous ses dras desnués!»
            «Hostes», dist Bauduïns, «savés que vous ferés? A men courrant
            destrier de l' aveine donnés, par coi en le bataille en soie miex
            portez; che sera vos pourfis se de lui bien pensés: chevaus ne poet
            bien traire s' il n' est bien gouvernez.» Bauduïns se leva sans
            nulle demourree. Bon auqueton avoit, porté l' ot mainte annee, cote
            de fer ot ens, c' est veritez prouvee: Bauduïns le vesti et [si]
            chaindi l' espee. Ou destrier est montez; pas n' ot le teste armee.
            «Qu' est che?» che dist li hostes. «Pour le Vierge löee, s' on vous
            fiert en le teste, tantost l' arez copee: vous estes abilliez pour
            bien humer poree! Vous dependeriés ja quanques j' ai ceste annee: j'
            ai cha une huvette que j' ai lonc tampz gardee.» «Or cha», dist
            Bauduïns, «si le m' aiés prestee!» Chius li va aporter se huvette
            enfumee et Bauduïns le prist, qui en fist grant risee: tantost com
            il le tint, l' a a terre getee. Puis broche le cheval sans nulle
            demourree; vers le bataille va courrant de randonnee. Li contes de
            la Marche, qui la chiere ot membree, avoit enmi les chans se
            bataille ordenee. Et li contes de Clerves n' i a fait arrestee: a l'
            encontre du conte a se gent amenee. La peüssiés veoir une fiere
            mellee et grande ochision et bataille doubtee. Chil du chastel
            venoient comme gent foursenee: ensi que chien rabit, comme gent
            desraee vienent a cheulz de cha, chascuns ou poing l' espee; la les
            coururent sus a chiere foursenee: cascuns abat le sien sanglant enmi
            la pree. La veïssiés bataille et si forte assamblee qu' ains plus
            forte ne fu veüe n' esgardee. Et li contes de Clerves menoit telle
            posnee qu' il sambloit qu' il eüst sa partie enversee, car une gent
            avoit si hardie et doubtee que tout vont tresbuscant a icelle
            journee: n' encontrent saudoier qui n' ait la vie ostee. Chil furent
            Alemant dont je fai devisee, si avant sont alet que l' enseingne ont
            versee au conte de la Marche. Ja fuist sa gent matee se ne fuist
            Bauduïns, qui par une valee acourroit radement, s' avoit le teste
            armee: .j. hiamme avoit conquis a celle matinee. Voit la gent de le
            Marche toute desbaretee, adont reclama Dieu et le Vierge honneree;
            en l' estour se feri, si tint nue l' espee. .I. Alemant feri de
            telle randonnee que l' espaule li a a .j. soel cop rasee; le second
            et le tierch abat geule baee. «Le Marche!» va criant moult haut a le
            volee. Tout ensi que li leus qui ist de la ramee, qui hape le mouton
            dont il fait sa goulee, esploite Bauduïns a le chiere senee. Puis
            lor va escriant moult haut a le volee: «Par Diu, ne garirez, male
            gent desraee! Comment qu' a terre soit nostre enseigne getee, n' est
            point encor no gent desconfite et mattee!» «Le Marche!» va criant.
            Grant gent a rassamblee au conte de le Marche, qui fait chiere
            effraee. O ses freres estoit en une verde pree, ou il avoit sa gent
            entour lui ordenee. Regarde Bauduïn, qui mainne grant posnee, que
            devant ses grans copz n' avoit nulz homs duree. «Hé, Diex», che dist
            li contes, «qui fesis mer salee, com vesla chevalier de haute
            renommee! Alons, si li aidons, car a bien faire bee. Puisqu' il me
            vient aidier a bonne destinee, je ne li doi falir en coer ni en
            pensee: mauvaise est li bontez s' elle n' est regardee.» Li contes
            de le Marche laist courrir le destrier, et si .v. frere aussi, qui
            sont bon chevalier: en l' estour sont feru pour Bauduïn aidier. N'
            ont point leur estandart pour leur gent ralïer, car tout li Alemant,
            qui furent fort et fier, dessus le conte en sont venut .iiij.
            millier. Le conte et tous ses freres, .iiij. noble princhier,
            asalent telement li Alemant lanier qu' il les ont fais tous .v. a
            terre tresbuchier. La furent pris ensamble, si com j' oïs
            nonchi[e]r. Au quen de Clerves sont emmenet prisonnier; li quens a
            sa baniere les a fait envoier. Quant Bauduïns oï recorder et
            nonchier
          
            que li prinche sont pris, bien cuida marvoier. «Hé, Diex», che dist
            li enfes, «qui tout as a jugier, pour coi consentés vous si mortel
            encombrier que chil qui chachent droit rechoivent destourbier?» Lors
            se fiert en l' estour com hardi saudoier et dist, miex vaut morir a
            l' espee d' achier qu' il ne voist pour le droit sa vertu essaier. A
            Dieu se commanda, qui tout a a baillier. Il fiert et cha et la; les
            rens fait claroier: par forche et par vertu va les conrois perchier.
            Otant se fait doubter com dëables d' enfier. A un Alemant va une
            lanche esrachier; vers le conte de Clerves s' est alés avanchier: de
            la lanche li va .j. tel cop estequier qu' ou moilon de ses gens l'
            abati du destrier. Il escrie: «Le Marche! Or avant, saudoier!» Vers
            l' estandart commenche vistement a brochier; par devant l' estandart
            la perdi son coursier: en .c. lieus fu navrez, que devant que
            derier. «Chevaus», dist Bauduïns, «ne me pöés aidier. Ahi, hostes»,
            dist il, «tamps est de vous huquier: se vous estiés [i]chi vous
            ariés mon destrier!» Bauduïns de Sebourc fu tous li plus hardis et
            li plus outrageus, grevans ses anemis, qui regnast a son tampz, che
            nous dist li escris. Rois fu de la chité ou Diex fu mors et vis.
            Dolans fu a son coer li prinches singnouris de che que ses chevaus
            li fu ensi falis: par devant l' estandart illoec li fu ochis. Et il
            ressaut en piés comme chiens esmaris; a .ij. mains tint l' espee,
            dont li brans fu fourbis: il leur detrenche testes [et] oreilles et
            pis. Vers l' estandart s' en va des Alemans hardis. .I. chevaliers
            le porte, qui ot a nom Henris; il estoit bien montés dessus .j.
            cheval gris. Et Bauduïns li bers ne s' i est alentis: ensi c' on
            fauque blez ou tampz qu' il est meuris, fiert les piés du cheval, si
            l' en a .ij. jus mis: li chevaliers versa et l' enseingne de pris.
            Si tres bien le garda Bauduïns li gentis, ne l' oze relever nulz
            homs de mere vis. Li contes de le Marche, qui la estoit saisis, dist
            a ses .iiij. freres: «Chius la est nos amis! Diex le voeille garder
            car il ne soit ochis!» Bauduïns se combat, fiert et frape toutdis;
            ains n' i ot Alemant qui ne [s' e]n soit partis, car ensi le
            redoubtent com le leu li brebis. Ensi que Bauduïns ot l' enseigne
            versee chil de la Marche i ont leur vertu recouvree; sus les Alemans
            sont venu sans demouree, s' ont trouvé Bauduïn, qu' a chiere
            foursenee deffendoit la baniere qu' il avoit jus clinee. Chil de la
            Marche i sont venu de randonnee; leur signour ont rescous, leur
            enseigne ont trouvee, qu' il ont encontre mont vistement relevee.
            Alemant s' enfuïrent dessi jusqu' a l' entree dou chastel lor
            signour, qui la chiere ot iree. Li contes i entra a maisnie privee,
            si a dit a se gent a moult haute allenee: «Par .j. soel chevalier
            est hui no gent mattee! Au conte de le Marche avient belle journee
            quant sa gent l' ont rescous et le miene matee. Or tost, fremez no
            tour sans point de l' arestee!» La porte du chastel ont briement
            refremee et s' ont le pont levet a la chainne feree. Et li quens de
            la Marche n' i a fait arrestee: a Bauduïn s' en vint, se li fist
            enclinee et li dist: «Chevaliers, ma vie avés sauvee et mes freres
            ossi par vostre renommee: ains plus hardis de vous ne porta mais
            espee! Or vous est a tousjours ma terre abandonnee!» Sour son chief
            li assist une couronne ouvree, reluisant de fin or, as pieres
            ellevee: pour tout le miex faisant li fu habandonnee. Le
            menestraud[er]ie est devant lui alee; en l' ost fu remenés a
            trompette sonnee: grailes, cors et buisines sonnent a le volee plus
            de .xlv. en une randonnee. Li quens fist amener sans nulle demouree
            son palefroi amblant a le crupe trieulee: .iij. mars li avoit cousté
            en celle annee. Ses armes li donna, blanches com noif sus pree, et
            son tournicle d' or, disant a le volee: «Mes armes vous otroi, homs
            de grant renommee, pour che que vous avés l' onneur de mi sauvee.»
            La viennent chil hiraut criant a le volee; toute la gent de piet ont
            fait une huee: «A cellui qui nous a no vie aventuree, au plus
            aventureus c' onques chainsist espee, fleur de chevalerie et vertu
            esprouvee, roze de hardement, car plus qu' achier tempree, pröeche
            et hardemens et biauté aduree; a cellui qui nous a no vie rachatee!»
            Aprés le damoisel s' est li os arroutee aussi bien que Diex fuist
            venus d' une nuee. Bauduïns de Sebourc par dedens l' ost entra; il
            vint devant le loge ou s' amie laissa. Ses hostes nel cognut, car
            .j. autre abit a: bien sambloit quens ou dux, car cascuns l'
            onnoura. Blanche, loés que le vit, tantost le ravisa:
          
            telle joie ot au coer qu' en estant se leva; de le loge est issue,
            vers Bauduïn s' en va. Li hostes saut aprés, pour poy qu' il n'
            esraga; Blanche la damoisielle par derriere sacha et parmi le
            caveche tellement le tira, ou elle voeille ou non, a le terre versa,
            puis dist: «Leres prouvés, ne m' eschaperés ja! Vo maistrez est
            tués: desvestir vous faura!» Blanche prist a criier et .j. grant cri
            geta. Bauduïns l' entr' oÿ, sa visee i geta: il i avoit le dent pour
            chou qu' il i ama. Il desrompi la presse; au cabaret s' en va. Il a
            trouvé son hoste, qui Blanche remena; et Bauduïns li crie, que point
            ne s' arresta: «Hostes, laissiés le coy, car, par Dieu, vés me cha:
            bien vous tenrai couvent!» Quant chius le ravisa, il se mist a
            genoulz et merchi li pria; de che que despendut dist que riens n'
            avera. Mais Bauduïns li bers onques avant n' ala; son cheval et ses
            armes a cellui presenta: maugré lui et a forche la endroit les
            laissa. Bauduïns fu preudoms; bien tint son couvenent: son cheval et
            ses armes donna isnelement, ensi com il avoit son hoste en
            couvenent. D' un autre boin cheval li fist on le present. Bauduïns
            fu servis le jour moult noblement, ossi fu la danselle, qu' il
            honnera forment; en l' ost mainnent grant joie avironneement. Et li
            contes de Clerves ot moult le coer dolant; en son chastel se va
            conseillant a sa gent comment se vengeroit de chest encombrement. Et
            chil li ont dit: «Sire, par Dieu omnipotent, se vengier vous volés
            de cest avenement, si faites commander vos hommes bellement sans
            nakaires sonner et sans trompez d' argent, qu' il soient adoubet
            droit a l' ajournement, s' isterons du chastel, se Diex le nous
            consent, puis en irons as trés si tres secreement, ne s' em
            percheveront, car ne cuident noient que nous doions issir de chaiens
            nullement pour chou que nous avons perdut si laidement, s' en seront
            decheüt, s' il vous plaist, temprement.» Dist li contes de Clerves:
            «Vous parlés saigement; se ne croy vo conseil, jammais Diex ne m'
            ament, car de boin conseil croire viennent li bien souvent.» Ensi
            chil du chastel s' alerent adouber: car on doit tout adés ses anemis
            grever. L' endemain au matin, sans nose demener, issirent du
            chastel, sans buisines sonner. Li Alemant chevauchent, qui font a
            redoubter. Chil de l' ost, quant il virent le grant pont avaler, au
            conte de le Marche le vont dire et conter; adont fist ses bataillez
            li contes ordener. .VI. bataillez a fait li contes deviser: le
            premiere volt il ses corpz propre mener; Bauduïn de Sebourc fist
            aprés lui aler et puis ses .iiij. freres, qui coer ont de sengler.
            En l' ost font leur buisines retentir et sonner. Et quant chil du
            chastel prisent a aviser que chil de l' ost s' aloient fervestir et
            armer, dont ne seurent que faire d' arriere reculer, mais hontes si
            lor fu adont de retourner. Et li contes lor prist hautement a crier:
            «Signour, pour Dieu vous pri, qui se laissa pener en la saintisme
            crois pour nous a rachater, qu' aujourd' ui me voeilliez aidier et
            conforter!» Et li cuens de le Marche ne s' i volt arrester: a toutes
            ses bataillez, qui font a redoubter, vint a cheulz du chastel
            fierement assambler. La peüssiés estour merveillous regarder et
            maint pong et maint pié, mainte teste coper, l' un mort deseure l'
            autre tresbuchier et verser. Bauduïns de Sebourc laist le cheval
            aler; le lanche a abaissie, au fer trenchant et cler; et fiert .j.
            Alemant qui moult fist a doubter: tellement l' assena sour son escu
            bocler que tout outre le coer li fist le fer passer. Puis a traite
            l' espee, .j. autre va fraper: nulz homs devant ses copz ne poet vis
            escaper. Li contes de le Marche i fist moult a löer et tout si
            .iiij. frere, qui sont biau bacheler. Et chil du chastel sont hardi
            comme sengler. Ensi de toutes pars les veïssiés meller et chiaus qui
            sont en vie dessus les mors passer. Nuls n' i estoit oïs a raenchon
            crier; la ne valoit monnoie c' on vausist presenter. Mauvais est li
            argens, c' est legier a prouver, qui ne poet au besoing son maistre
            rachater. Par devant le chastel qu' en Alemaingne fu, c' on apelle
            de Clerves, la efforchent li hu; pour une damoiselle se sont moult
            combatu, si en furent maint homme et mort et confondu. Signour, par
            femmes sont maint meschief avenu! Et li estours fu grans parmi le
            pré herbu. Bauduïns de Sebourc tint a son col l' escu et l' espee en
            le main, au bon fer esmolu: n' a homme aconsievi qu' il n' ait mort
            abatu. Chil du chastel se sont folement embatu, car en reculant sont
            jusqu' au chastel venu; les eskieles au conte qui de le Marche fu
          
            les vont avironnant par forche et par vertu. Et li contes de Clerves
            a moult grant doel eü quant il voit que li sien sont ensi maintenu.
            Chieus qui pert est dolans, onques euré ne fu. Par devant le chastel
            i ot estour pesant. As crestiaus du chastel a l' entree devant fu la
            noble puchelle au gent corpz avenant, par qui .x. en sont a la terre
            gisant. Moult douchement aloit Jhesu Crist reclamant et disoit:
            «Mere Dieu, com j' ai le coer dolant qu' ensi se vont chil prinche
            pour moi aventurant! La voi .j. chevalier dessus .j. cheval blanc,
            qui moult laidement va no poeple maistrïant.» Et dist .j.
            chevaliers: «Dame, par Dieu le grant, ch' est li aventureus dont on
            parole tant, qui nous desconfi hier a l' espee trenchant. Laidement
            me navra et me geta ou champ et abati l' enseingne que j' aloie
            portant. Pleüst a Dieu de gloire, le roy de Bethleant, que chaiens
            le tenisse en che chastel luisant, mais je le penderoie com larron
            soudoiant.» Quant la puchelle l' ot, si en va Dieu jurant que ne le
            vaurroit mie pour quanqu' ell' a vaillant. La bataille fu fiere;
            fort sont li Alemant qui tinrent lorz conrois comme roy ou soudant.
            Li contes de le Marche estoit ou front devant. Et li contes de
            Clerves, qui le coer ot vaillant, fu par devant ses hommes sus .j.
            cheval courrant; voit li quen de le Marche, qui le va manechant. Il
            demande une lanche; on li va presentant et li quens de la Marche en
            va une empoingnant, puis brochent les chevaus des esperons
            trenchant. Li doy conte se vont es estriers affichant; les lanches
            abaissierent, puis vinrent abrochant et de corpz et de pis se vont
            entr' acointant. Des lanches se ferirent par itel couvenant, li
            contes de le Marche le va bien assenant et li contes de Clerves ne
            va mie falant. Les lanches trespasserent par itel essïant qu' entre
            fie et pomun en vont li fer passant. Li quens de Clerves chiet a
            terre mort sanglant et li quens de le Marche ne vaut pas miex .j.
            gant: onques puis ne mangna es jours de son vivant. Il est cheüs a
            terre. Bauduïns saut avant; le conte releva, s' ochist maint
            Alemant. Bauduïns li demande: «Com vous est couvenant?» Dist li
            quens: «Je sui mors: a Jhesu me commant.» Atant vienent si frere a
            esporon brochant. Li doy prinche de l' ost se sont mal encontré: li
            un gist mors a terre, l' autres n' a pas santé. Bauduïns de Sebourc
            ot moult le coer iré et li frere du conte l' ont forment regreté.
            Dont se sont vistement chil de l' ost rasamblé; Bauduïns de Sebourc
            a l' estandart porté dessi jusques au pont de la grant fremeté. La
            furent Alemant tellement atrapé que tout i furent mort et a leur fin
            alé. Adont ont au chastel si grant assaut livré qu' il ont par vive
            forche rempli le grant fossé; il n' est qui le defende, tout sont
            mort et tué: et chastiaus ne vaut riens s' on ne l' a bien gardé. Au
            chastel assalir fu moult grans li chimbiaus; bien s' i va esprouvant
            Bauduïns li dansiaus. Grandes pieres getoient chil qui sont a
            crestiaus, pochons de vive chaus et de fer grans barriaus. Et
            Bauduïns escrie: «Aportés bois et baus, si carpentez eskieles pour
            monter a muraus; jammais n' en partirai, s' ert a nous li
            chastiaus!» Adont vont carpentant et copant ches fraisniaus. .XXX.
            eskieles ont faitez de mairiens grans et haus; a murs les apoierent
            encontre les quaillaus. La veïssiés monter plenté de bons vassaus:
            meïsmes Bauduïns i souffri grans travaus. Es garites entra Bauduïns
            li loyaus; a l' espee trenchant, dont d' or est li pommiaus, trenchë
            a cheulz dedens testes et hateriaus. Maugrez cheulz du chastel fist
            il tel voie entr' iaus que chil qui as eskieles montoient as
            crestiaus entrerent par dedens. Che ne fu pas reviaus pour cheus qui
            furent ens; pas li geus ne fu biaus. De le porte couliche leverent
            les barriaus, si ont le porte ouverte. La fu grans li chembiaus; li
            mort et li navret gisoient par monchiaus. Li pons fu avalés, qui
            estoit levés haus. Chil de l' ost i entrerent; tout misent as
            coutiaus fors que la damoisielle, qui se rendi a iaus. Li .iiij.
            frere a conte i ont pris leurz hostiaus; le conte i aporterent, qui
            moult souffroit de maus, car il estoit lanchiés tout parmi les
            boiaus d' une lanche achieree, dont bon fu li coutiaus quant onques
            n' i valut haubert ne tourniquiaus. Li contes sent le mort, qui tant
            est creminaus. Vous pöés bien savoir que c' estoit grans travaus;
            savoir le nous faurra, c' est nos derrains assaus. Par l' enfant
            Bauduïn, qui tant fist a doubter, conquisent le chastel li noble
            bacheler. Bauduïns fist s' amie noblement hosteler; en abit d'
            escuier l' avoit faite aourner. Li contes de le Marche fist ses
            freres mander et Bauduïn aussi et la dame au vis cler
          
            que li contes de Clerves li fist jadis rober. «Signour», che dist li
            contes, «voeilliez moi escouter: je sens au coer la mort, je n' en
            puis escaper. Ja ne verra le vespre ne soleil esconser, car au coer
            sui ferus; on ne m' en poet saner. Damoisielle gentis, moult vous en
            doit peser, mais je ne vous en sai, chiertes, que demander: che n'
            est mie par vous, chou est chertain et cler, ains fu par le traïtre,
            qui vint vo corpz embler, et en che chastel chi vous fist il amener.
            Rescourre vous cuidai et bien reconquester: or est venus meskief
            dessus moi contourner, qu' il me faurra morir et du siecle finer.
            Mais je me sui vengiés, Diex mel puist pardonner! car j' ai le conte
            fait du siecle trespasser. Or ne vous porrai, dame, a moullier
            espouser; mais enchois que je muire vous vaurrai marïer au plus
            hardi du monde si lonc c' on puist aler. Bauduïns, biaus dous sire,
            venés a moi parler: vous arés cascun an tant com porrés durer sus ma
            noble contree mil mars a dispenser e s' arés che chastel et la dame
            au vis cler, car sachiés que je muir. Venés moi acoler; le mort
            sens, dous amis: helas, c' est a l' aler!» «Sire», dist Bauduïns,
            «voeilliez a Dieu penser: ne vous doit souvenir fors de Dieu aourer,
            ni a biens de che siecle ne devez point viser. N' est c' uns trespas
            de vent en che siecle rengner; aprés vous, biaus dous sire, nous
            faurra tous aler.» «Dëables i ait part», dist li quens au vis cler,
            «quant il faut que la tresque il me faurra mener!» Li contes sent la
            mort, qui durement l' aigrie; il estoit si dolans qu' il laist sa
            signourrie, ne li souvint de Dieu ne de sainte Marie. La journee
            morut, ains l' eure de complie. Si frere font grant doel; le char
            ont sevelie, le messe font chanter par grande signourrie. Dieus, que
            la dame estoit a son coer courrechie! Mais pour Bauduïn fu a son
            coer resjoïe: bien le cuidoit avoir la dame en sa partie et disoit:
            «Mere Dieu, fiex de la Vierge lie, qui che biau bacheler aroit en sa
            baillie eüreuse seroit, car de chevalerie est li plus souverains de
            ceste mortel vie!» Li .iiij. frere au conte, dont je vous senefie,
            ont dit a Bauduïn, qui le chiere ot hardie: «Sire, francz
            chevaliers, l' honneur vous est jugie de ceste dame chi, qui de
            biauté flambie, si l' arés a moullier: elle est de grant lignie.»
            «Signour», dist Bauduïns, «vous dites courtoisie: la dame est
            souffissans, de grant avoir garnie; mais ne le puis avoir, par Dieu
            le fil Marie, car j' ai femme espousee, si que je ne voel mie le nom
            de saint Aubin avoir a ceste fie. «Signour», dist Bauduïns, qui coer
            ot de lion, «jë ai dame espousee qui est de grant renon; et pour che
            que je voeil que croire m' en puist on je le vous monstrerai sans
            nulle arrestison.» Dont fist Blanche venir en abit d' un baron, lors
            le fist desvestir jusques au pelichon. Quant li prinche le virent,
            si ont dit a haut ton: «Par ma foy, Bauduïns, plains estes de
            raison: en vous maint loyautez, sens et discretion! Jammais ne vous
            faurrons par nulle entention, et se venir vous plaist en nostre
            region, de nostre signourrie averés vo parchon.» «Signour», dist
            Bauduïns, «ne dites se bien non; mais je m' en voeil raler dedens ma
            region: chi prens congiet a vous, franc nobile baron.» Adont li ont
            donnet li chevalier maint don et or fin et argent li baillent a
            foison: .j. sommier de deniers tantost li querqua on: Bauduïns li
            gentis en fist departison. O lui .iiij. escuier d' icelle region, du
            païs se parti. Assez le convoi on; a Dieu le commanderent, qui
            soufri pation. Et Bauduïns chevauche, o lui si compaignon, O lui
            Blanche s' amie, qui clere ot le fachon. A .j. port de mer vinrent
            ou il ot .j. dromon, ou pelerin estoient qui sont de che roion, qui
            devoient aler au temple Salemon, ou Diex resuscita pour no
            redemption. La prist a Bauduïn grande devotion d' aler outre la mer.
            Sans nulle arrestison dist qu' il ira veoir Godefroy de Buillon. La
            belle en apella, se li dist a bas son: «Belle, je vous dirai le moie
            entention: ne poons demourrer ichi longue saison que li contes de
            Flandre n' en sache l' ocoison. Se dela mer estiens, nous n' ariens
            se bien non; sachiés, je viveroie sans nulle souspechon.» Et la dame
            respont: «A Dieu beneïchon! G' irai lo vous vaurrés a vo devision.»
            Bauduïns de Sebourc fist tant au maronnier qu' il entra en le mer
            qui fait a resoingnier; a Dieu se commanda, qui tout a a jugier.
            Oiés de la dansele, qui tant fist a prisier: quant elle [vit] le mer
            et senti le gravier, le mer li fist si mal, bien cuida esragier, si
            ne pooit durer ne boire ne mengnier.
          
            Bauduïns fu dolans, n' i ot que courrechier: les conduiseurs du mast
            emprist a araisnier: «Signour», dist Bauduïns, «pour Dieu vous voeil
            prier qu' au plus tost que porrés vo neif faire nagier pour estre a
            seche terre. Voelliés ent esploitier: ma femme voelt morir, ne se
            poet mais aidier. Il samble c' on le voie a la mort travaillier; s'
            elle moert chi endroit, moi verrés marvoier: je n' i deporterai
            pelerin ne pammier qu' a mes .ij. poingz ne voise leur chervelez
            froissier.» Quant chil l' ont entendu, en iaus n' ot qu' esmaier. Li
            maronnier ont fait leur chalant arriver au plus prochain païs qu' il
            seurent aviser: c' est li païs de Frize, si com j' oïs conter. La
            descendi a terre Bauduïns au coer ber. Blanche sa douche amie fist a
            cheval monter et li .iiij. escuier commenchent a esrer. Quant
            Blanche vint a terre, soi prist a repozer, car Bauduïns le fist .xv.
            jours demourrer a le premiere ville que li bers pot trouver; si bien
            pensa de lui c' on ne l' en pot blasmer, et puis isnelement se volt
            acheminer. Par le païs de Frize commenchent a esrer, tant c' une
            ville virent, qui moult fist a löer: on l' apelle Lusarches, si com
            j' oïs conter. En le ville s' en vont pour iaus a hosteler: la ville
            fu moult forte, ch' ai oï recorder. En celle ville la, dont vous m'
            öés parler, furent li traïtour, que Diex puist craventer! que
            Gaufrois i tramist pour ses gens desrober. Or aproche li tamps qu'
            il aront a porter. Il n' est tampz ne saison c' on ne voie passer:
            legierement le passent chil qui ont a disner. Bauduïns de Sebourc en
            Lusarches entra, parmi le maistre porte vers le marchiet s' en va;
            regarde les hosteus, auquel il se traira. Atant es .j. garchon, qui
            haut li escria: «Sire, descendez chi; on vous herbergera, et si arés
            tout chou, sire, qu' il vous plaira.» Et quant Bauduïns l' ot,
            tantost s' i acorda; du cheval descendi, que plus n' i arresta. Il
            est venus a Blanche, douchement l' embracha; dou cheval ou elle iert
            esroment le rosta. Entrés est en l' ostel et l' ostesse trouva, qui
            sus une chaiere moult tenrement ploura. Quant Bauduïns le voit,
            esrant li demanda: «Dame, pour Dieu, qu' avés? Ne le me chelés ja!
            Moult demenés grant doel, par Dieu qui me fourma. Est vostres maris
            mors, qui vo corpz espousa?» «Nenil», che dist la dame qui grant
            doel demena, «ains pleure d' autre choze, dont mes coers dolour a,
            et si croi que mes corpz tous vis esragera, si vous dirai pour coi
            li coers me partira: jë ai une pucelle que li miens corpz porta; or
            est elle plevie, demain espousera. De chi tout maintenant .j.
            traïtres s' en va, si dist qu' avoec ma fille anuit se couchera ou
            me fille ou l' argent, dont mes coerz dolour a: l' un des .ij.
            couvient faire, ne sai qu' il m' avenra. Fel sont li traïtour;
            jusqu' a .iij. en i a lassus en che chastel. Chertes, qui leur
            faurra, ne moebles ne chateus il ne nous demourra. Que maudis soit
            nos sires qui chi les envoia pour rober le païs; il l' ont honni
            piecha. Si m' aït Dieu de gloire, fuïr nous en faura.» Adont detort
            ses poingz et ses cheveus tira: onques mais nulle dame si grant doel
            ne mena. Quant Bauduïns le voit, forment li anoia; il en ot grant
            pitiet quant la dame esgarda. Lors li dit douchement, que point ne
            li chela: «Dame, ne plourés plus, car Diex vous aidera, que, par
            cellui Signour qui sa mort pardonna, en le paine morrai ou el en
            avenra, car che mauvais usaige mes corpz abatera. Vos champions
            serai et tous cheulz par decha. As traïtours irai, savoir c' on me
            dira: telz me porra desdire, la teste me laira. Onques sifait usage
            Jhesus ne commanda; ch' est encontre droiture, si que Diex m'
            aidera.» «Sire», che dist la dame, «preudoms vous engenra! Et s'
            esploitier pöés che que vos corpz dit m' a, tant vous donrai du mien
            car il vous souffira.» «Dame», dist Bauduïns, «denier n' en arai ja!
            Bien ferai le besoingne, si que bien vous plaira; du vostre ne voel
            riens, ne crois n' en arai ja, mais que j' aie blans dras quant on
            se couchera. «Dame», dist Bauduïns, «laissiés vostre plourer, car
            Jhesus vous poet bien aidier et conforter.» Adont va vistement en la
            loge monter. Li vallet vont le vin a le table aporter et Bauduïns s'
            assist et le belle au vis cler, et li .iiij. escuier sont assis au
            disner. Et la dame lor va de ses biens presenter. Atant est .j.
            sergant, qui commenche a crier. La dame saut avant, si li va
            demander: «Sire, que volés vous? Nel me voeillés cheller!» Et li
            sergans respont: «Il me couvient mener vo fille avoeques moy a
            Garsile parler, qu' avoeques li vorra ceste nuit repozer, ou il me
            faut l' avoir partir et dessevrer
          
            et l' une des parties par devant mi porter. Faites, delivrés vous,
            aillours m' estoet aler! G' irai, ou nom de moi, chiés le fille
            Gomer, que Garsiles m' a fait en me part delivrer: je l' averai
            anuit, coi qu' il doive couster, car demain au matin le doit on
            espouser. Dame, delivrez vous, je ne puis arrester!» Et la dame
            respont: «Sour sains vous puis jurer que je ferai ma fille, qui le
            vïaire a cler, mener ens ou chastel a Garsile le ber ou l' avoir a
            moitiet i ferai delivrer. Li marïés s' en va son conseil assambler,
            car ne scet mie encore comment vorra ouvrer: ou de ma fille rendre
            ou l' avoir dessevrer.» Et li sergans respont: «Sour sains vous puis
            jurer, se plus chaiens me faites venir ne retroter, de .c. solz pour
            ma paine je vous ferai paiier!» Et la dame respont: «Che fait a
            creanter.» Dont s' en va li sergans, plus ne volt arrester. Et la
            dame s' en va a Bauduïn conter les raisons du sergant, que Diex
            puist craventer! «Dame», ce dist li enfes, «tout che laissiés ester,
            car, par cellui Signour qui fist et chiel et mer, temprement les
            ferai d' autre Martin canter.» Bauduïns de Sebourc n' i fist
            arrestement; il boit et si mengnüe assés et longement. Et quant che
            vint .j. poy dessus l' avesprement, il a dit a l' ostesse, qui le
            coer ot dolent: «Or me bailliés vo fille tost et apertement; g' irai
            vir au chastel Garsile le pulent et Aliamme et Thiebaut et trestout
            le couvent; mais, par le foy que doy a Dieu omnipotent, ains que
            reviengne chi, aront leur paiement.» «Sire», ch[ë] a dit Blanche,
            «vous pensez folement: telle choze porrés esmouvoir vraiement qui
            trop vous coustera, se Diex omnipotent ne vous aide a porter et fait
            avanchement. Se croire me voliés, par le mien serement, puis qu' il
            n' en touche a vous, n' en parleriés noient.» «Belle», dist
            Bauduïns, «foy que doy saint Lorent, chest usaige qu' il ont acquis
            sifaitement, ch' est encontre droiture, si que raisons m' aprent qu'
            il doivent de mal faire avoir mal paiement. Et g' i meterai paine,
            par Dieu, si grandement, voir comme je porrai, si pri au Sapïent que
            selonc me droiture me voelle aidier briement.» Atant es le pucelle,
            qui de biauté resplent: par devant Bauduïn, qui tant a hardement, s'
            agenoulla la belle, qui ot noble jouvent. Lors dist a sa mollier
            Bauduïns vistement: «Ma dame, or regardés, pour le saint sacrament:
            n' est che mie pités et grant encombrement de cheste puchelette
            maintenir si vieument que de gesir o lui a sa char carnelment ou d'
            avoir le moitiet de l' or et de l' argent que ses peres li donne en
            droit mariement? Ja ne me puist aidier li Peres qui ne ment se je ne
            descoustume ains mon departement che servaige villain qu' ensi
            honnist la gent.» Outre la table saut; ses arm[e]üres prent: il
            vesti le haubert, dont le maille resplent, une coife laicha: d'
            achier fu purement. Il s' est a le couverte armés souffissament et
            quant il fu armez le puchelette prent; vers le chastel l' emmainne
            sans nul detriement. Et Blanche demourra, qui Dieu prie humblement
            qu' il gart le sien ami qu' il n' ait encombrement. Li escuier li
            dïent assés courtoisement: «Dame, n' aiés paour du vassal nullement,
            car tous les ochirra s' il ne sont plus de cent.» Or s' en va
            Bauduïns devers le tour antie, s' emmaine avoeques li le puchelle
            jolie. Il est venus au pont du chastel qui flambie et puis l' [a]
            trespassé, que point ne se detrie. A le porte est venus et au
            portier s' escrie: Portiers, laisse moi ens, pour Dieu le fil Marie!
            Regarde chi endroit, amis, quelle galie je vois mener Garsile, qui
            tant a signourrie! Anque nuit l' avera ens en sa compaignie; tu en
            aras ta part enchois demain complie, mais il faut que Garsiles l'
            ait le premiere fie.» Li portiers cuida bien qu' il soit de le
            maisnie Garsile le felon, cui li corpz Dieu maudie! s' a ouvert le
            wisquet, dont il fist grant folie. Bauduïns i entra, qui point ne se
            detrie, puis a dit au portier: «Metés ens men amie.» Et chius dist:
            «Volentiers.» Adonques a saisie le pucelle plaisans, qui bien estoit
            nourrie. Bauduïns de Sebourc, entreus qu' il s' essonnie, li lancha
            sen coutel entre pomon et fie; si söef l' abat mort qu' il ne brait
            ne [ne] crie. Puis dist a le pucelle: «Damoiselle prisie, ralés a
            mon hostel salüer ma maisnie et ma femme ensement, que laissai
            courrechie: dites leur que j' ai ja bonne euvre commenchie.» Et elle
            s' em parti, qui de coer a Dieu prie qu' a Bauduïn le ber voeille
            sauver la vie. Bauduïns monte amont, qui l' espee a sachie; le
            wisquet refrema, s' a se voie aqueillie. A une sale vint, si le
            trouva emplie
          
            de .xv. traïtours trestous a une fie a le table seans, qui estoit
            bien garnie de pain, de char salee et de bon vin sour lie. Bauduïns
            entre en l' uis; de Dieu [le] fil Marie se sainna .iiij. fois, s' a
            l' espee sachie. Aliame va ferir, qui le hannap patie, et Bauduïns
            le fiert une telle haingnie que la teste li est ens ou hannap
            flastrie. Et puis s' est escrïés: «Signour, Diex vous benie!» Quant
            li traïtour virent qu' Aliammes fu tués entour iaus regarderent qui
            laiens fu entrez, et Bauduïns s' escrie: «Glouton, vous i morrés! J'
            ai a nom Bauduïn: vous ne me ravisés?» Adont feri Thiebaut li
            chevaliers membrez si qu' il le pourfendi dessi jusques au nés. Et
            quant Garsiles voit qu' il les a deffïés, tost et isnelement est en
            fuites tournés: en le cuisine vint li cuivers deffaés. Or escoutés
            de coi li glous s' es avisés: nouvellement avoit estet .j. hours
            bersés, si en pendoit li piaus, velue a trestous lés, par dedens le
            cuisine tout droit a l' un des lez. Garsiles prist le pel et si est
            ens boutés; moult tres bien l' afubla environ de tous lés. Il dist
            au cuisinier: «Or ne me racusés: .c. livres te donrai se je sui
            escapés!» Et li keus respondi: «Ja ne vous en doubtez!» Par dessous
            une kave est li leres alés; a maniere d' un hours s' est bien
            atapinez. Et Bauduïns estoit en le sale remés; les traïtres assaut,
            si lor a escriés: «Par foy», dist Bauduïns, «glouton, vous i
            morrez!» L' un trenche le menton et l' autre les costez. Chil
            tournerent le dos, qui les coerz ont irés; Bauduïns les encauche, li
            preus et li membrez: chil salent ens en l' iauwe par dedens les
            fossez. La ville s' estourmi: chascun s' est adoubés. Au chastel
            acourroient, mais li huis sont fremez. Li homme Bauduïn, qu' a l'
            ostel sont remés, quant il öent le noise c' on demainne a tous lés,
            tout .iiij. ont dit a Blanche: «Dame, bien vous gardés, plus ne
            demourrons chi: Bauduïns est tués!» Dont s' enfuient as champz, que
            nulz n' i est remés. La dame demourra; moult fu ses coers irés. Par
            dedens .j. chelier s' est ses corpz enfremez; la demainne tel doel
            que c' est une pités. Et Bauduïns estoit as traïtours prouvés:
            trestous les a ochis et a le mort livrés fors seulement Garsiles,
            qui est desmanevez: riens ne vault Bauduïns se il n' est retrouvés.
            Bauduïns de Sebourc est lassus ou chastel. Ochis sont par espee li
            .xiiij. bedel, mais Garsiles s' estoit boutés en .j. pel c' on avoit
            a .j. ours ostee de nouvel. Li bourgois de la ville, quant oïrent l'
            appel, au marchiet sont venu et viel et jovenchel: li .j. porte
            machue et li autres coutel, misericorde, espee ou baston ou pestel.
            A la porte acourrurent, s' ont passé le ponchel; la fierent a la
            porte, ou il ot fort flaiel: mille copz i donnerent, s' ont deffendu
            l' estel. Telle noise menoient et si villain chembel que bien l' ot
            Bauduïns, qui pas n' en ot revel, adont isnelement monta sus .j.
            crestel; a bourgois s' escria en langage moult bel: «Signour», dist
            Bauduïns, «pour le corpz saint Marcel, busquiés tout bellement: chi
            n' a point de bordel!» Bauduïns de Sebourc va le chastel cherquant;
            il ne trouve glouton ne garchon ne sergant qu' il ne cope la teste a
            l' espee trenchant. Vers le cuisine va isnelement courrant; la a
            trouvé le keus, lors li va escriant: «Par Dieu», dist Bauduïns, «tu
            morras maintenant!» «Merchi», dist li vallés. «En l' onnour Dieu le
            grant, respités moi la vie et metés a garant! Keus sui de la
            cuisine; je ferai vo commant! Encore ai je tel més et si tres
            souffissant de coi je vous ferai baut, lïet et joiant: pas n' avés
            mort Garsile le traïtour puant, mais je le vous vaurrai enseingner
            maintenant.» «Or tost», dist Bauduïns, «va le moi enseingnant! Ta
            vie sauverai se le me vas monstrant.» Adont le va li keus a le kave
            menant. Bauduïns s' abaissa, si a veüt l' ours grant: il ne pensast
            jammais es jours de son vivant que Garsiles se fuist mis en sifait
            samblant. Lors apella le keu, si li va escriant: «Fiex a putain»,
            dist il, «me vas tu degabant? Che est .j. hours sauvaigez que je voi
            chi devant! Par le foy que je doy au Pere royamant, ne gaberés
            jammais personne en vo vivant!» Lors entoise l' espee au pong d' or
            reluisant. Et chieus s' est escriés et li dist en oiant: «Laissiez
            me a vous parler ains que m' alés tuant: aventure vous voel dire
            tout maintenant.» «Par Dieu», dist Bauduïns, «tu me vas alourdant,
            mais quanques tu diras ne te vaurra noiant!» «Sire», che dist li
            keus, «foi que doy saint Vinchant, entreus que vous aliés les
            traïtours tuant vint Garsiles droit chi pour li metre a garant;
          
            une pel d' ours trouva ichi endroit pendant: tout tantost le vesti
            et ala endossant pour chou que decongnostre il voloit son samblant.
            Or petilliés le pel de vostre espoit trenchant; veschi le corpz de
            moi pour faire vo commant: se je ne vous di voir, si m' alés
            ochïant!» Et quant Bauduïns l' ot, celle part va courrant; en le
            kave bouta le pointe de son brant et va ferir Garsile ensi qu' en
            estequant: ou ventre lés le coer va li espee entrant. Garsiles gete
            .j. cri, si va Dieu reclamant, et dist a Bauduïn, le prinche
            combatant: «Leres, tu m' as ochis: je morrai maintenant!» Quant
            Bauduïns l' entent, si en va sousriant, puis a dit: «Qu' est che
            chi? Bien me vas encantant! Or doi je bien löer le Pere royamant:
            quant les ours fai parler, il est bien aparant que Diex a fait pour
            moi m[i]raclez, mon vivant!» Moult fu liés Bauduïns quant Garsile
            trouva; lors li a dit: «Traïtres, mal ait qui vous porta, et
            Gaufrois li cuivers, qui chi vous envoia! Chascuns se plaint de vous
            ou païs par decha; le poeple avés honnit, si vous en mesquerra.»
            «Merchi», che dist Garsilez, «et mez corpz vous donra .j. sommier de
            fin or, ja deniers n' en faurra.» «Leres», dist Bauduïns, «denier n'
            en arai ja: la gent le renderai a cui on le roba: il vient de mal
            aquest, ja ne me servira ne ja d' un soel deynier mes corpz n' en
            mengnera.» Puis c' uns homs vit d' avoir que mal conquesté a, qui
            vient de traïson qu' autrui dechevra, jammais puis en sa vie loyalté
            ne fera, car li char et li sans que il en nourrira, a vivre
            faussement adés convoitera. Et no nature est telle qu' elle s'
            acordera a che que le carongne de nos corpz desirra, soit en bien ou
            en mal, ou elle se traira. Qui aprent au bien faire, jammais mal ne
            fera. «Leres», dist Bauduïns, «or est vos jours venus! J' ai tous
            vos compaingnons ochis et confondus. Ne vous vault ceste pel, ou li
            poilz est si drus: che fu .j. grans malices et fais et maintenus,
            mais ne vous poet aidier, car vos jours est venus. Jammais .j.
            loyaus homs n' eüst eüt argus de vestir ceste pel dont vous estes
            vestus, mais vo faus tour ne valent valissant .ij. festus: li mal
            que fait avés vous a chi decheüs que vos jours est alés.» Lors n' i
            est atendus: de le pointe du branc, qui bien fu esmolus, le poindi
            .iiij. copz. Garsiles est cheüs; li ame s' em parti, dont vint la
            Bugibus, qui sa ame emporta droit en enfer la jus. Et li keus s'
            escria, que bien fu entendus: «Damoisiaus debonaires, courtois et
            esleüs, dit vous ai veritez: ne doi estre ferus, ochis ne mis a fin
            ni a mort confondus, car je vous ai servi miex que de pois au jus!»
            Bauduïns de Sebourc est as crestiaus alés; regarde les bourgois,
            bien .x assamblez, qui ont moult grans merveillez que telz cris est
            levez lassus ens ou chastel as traïtres prouvés. Et dist li .j. a l'
            autre: «Le porte n' adezés! N' entrons mie laiens, che seroit
            foletés! Li larron se combatent, che est la verités, pour partir les
            tresors que il ont assamblés. Se tout s' entretuoient ne seroit pas
            pitez. Ja Dame Dieu ne plache c' uns en soit eschapez: qui les
            departira, de Dieu soit craventés!» Ensi dïent ensamble que vous oït
            avés. Et Bauduïns li prex est as crestiaus alés, si a dit a
            bourgois: «Faites pais, s' entendez!» Fiert a une fenestre .iij.
            copz desmesurez de s' espee trenchant, puis a dit: «Or öés: entre
            vous, bonne gent que chi voi aünés, ne savés qui je sui, mais par
            tampz le sarés: .j. homs sui d' aventure, d' estrainge païs nés, qui
            orains m' embati, che est la verités, en cheste ville chi. Quant me
            fui hostelés m' ostesse m' ala dire, quant je fui desjunez,
            coustumes et servaiges et grans desloiautez, maletotes et taillez et
            grandes cruautés, et me dist que s' uns homs veult estre marïés que
            li corpz la puchelle devoit estre livrez au voloir dou signour et de
            tous ses privés et faloit que li corpz de li fuist violés ou li
            sires eüst en secz deniers contés le moitiet de l' avoir et de ses
            herités. Je, qui sui chevaliers aventureus clamés, m' avisai que c'
            estoit et meschief et pités c' on vous avoit ensi et tailliés et
            robés et pris .iiij. deniers de vos huis deffremés. J' entrai en che
            chastel fervestus et armés: Garsiles et Aliammes et Thiebaut ai tués
            et .xv. traïtours que j' ai chaiens trouvés. Ains ne fu telz tresors
            que cha est assamblez: ja n' en arai denier, par Diu qui fu penés,
            ains le vous renderai, car il vous fu emblés; chascuns lonc son
            estat en sera restorés parmi che qu' il jurra qu' il en ert
            deffraudés. Se remanant i a, de commun l' averés,
          
            par telle condition que [sur] sains me jurrés que ja en vo vivant
            nul mal ne me ferez; s' ensi le volés faire, les mains amont levez
            et me jurés vo foy que je serai sauvés.» Et chil lievent les bras,
            si ont les sains jurez. Li .j. acole l' autre; la fu che grans
            pités, et dist li .j. a l' autre: «No drois sires est nés!» Liet
            furent par le ville trestout communalment que li fel traïtour sont
            ochis a tourment. A Bauduïn ont fait et foi et serement; adont li
            damoisiaus jus du chastel descent. Quant il fu descendus et venus a
            le gent, il couvint qu' il eüst de sa foy couvenent qu' il ne se
            partiroit de la ville noient, enchois i demourroit tousjours
            parfaitement: a signour le tenront, che dïent bonnement. «Signour»,
            dist Bauduïns, «vous parlés folement: d' autrui desheriter, chertes,
            je n' ai talent, ne tolir a autrui terre ne chasement; mais se
            Gaufrois vous voelt esmouvoir nul content pour ceste cause chi,
            lequelle a moi apent, et car il ne vous voelle pardonner loyalment,
            contre li vous vaurai aidier soigneusement.» Et chil l' ont acordé
            et dïent vraiement qu' ains nulz homs ne monstra raison si sagement,
            si en tinrent grant bien trestout generalment. Ensi fait on de l'
            homme qui a loyauté tent. Bauduïns de Sebourc a son hostel reva; il
            a trouvé s' ostesse, qui moult s' esmerveilla. Son huis avoit fremé
            et Bauduïns busqua; quant l' ostesse le voit, tous li sans li müa:
            «A, chevaliers», dist elle, «pour Dieu, comment vous va?» «Bien»,
            che dist Bauduïns, «car traïtour n' i a que je n' aie tuet: jammais
            nulz n' en gira avoec vo belle fille, ou belle puchelle a. Et ou est
            ma moullier, quant je ne le voi cha?» «Chevaliers», dist la dame,
            «vo femme se mucha orains en mon chelier, car on nous raporta que
            vous estiés tués des traïtours de la. Vous n' avés escuier fuïs n'
            en soit piecha.» Quant Bauduïns l' oï, a rire commencha. Ou chelier
            est entrez, la ou Blanche trouva; et quant il vit la belle, a .ij.
            bras l' acola, car grant doel demenant Bauduïns le vit la, et pour
            sa loyauté plus que devant l' ama. .I. preudoms doit amer bonne
            femme, s' il l' a, mais li bonviers est bons, qui une enportera.
            Bauduïns de Sebourc, li chevaliers gentis, fu par dedens Lusarches
            honnerez et servis, car il a les trezors loyaument departis: chius
            qui devant fu povrez fu adont enrichis, car tant avoit richoses ou
            chastel dont je dis, or et argent luisant et hannas d' or massis,
            que li gloton i eurent et assamblé et mis pour envoier lor sire -
            qui de Dieu soit maudis! - que nulz homs ne porroit nombrer, j' en
            sui tous fis. Se Gaufrois s' i enfie, il en sera chetis; par le ber
            Bauduïn est de tant amenris. En Lusarches la ville fu li dansiaus
            gentis maistrez et chastellains et sires du païs: il juge tors et
            drois, on acorde ses dis. .XXX. sergans avoit en la ville commis,
            qui toute jour le sievent armés et fervestis, si s' estoit amasés ou
            chastel de haut pris; .c. saudoiers i ot, d' arm[e]üres vestis, pour
            garder son chastel et sa dame gentis. De lois, de jugemens estoit si
            bien apris, s' un homme ooit parler ou getast son avis, bien sceüst
            s' il cachast loiauté par ses dis. Li damoisiaus avoit de drus et
            des amis, si se faisoit amer des grans et des petis. Or i viengne
            Gaufrois, mal i sera servis; mais talent n' en avoit, car il estoit
            assis des freres Bauduïn, le chevalier de pris, d' Uistace de
            Boulongne, qui tant fu posteïs. Et des boins Boulenois i ot de
            milliers dis qui manechent Gaufroi, qui tant fu posteïs, qui ne les
            prise tous valissant .ij. espis, car en son coer regnoit si fort li
            anemis qu' il les cuidoit sorvaintre et vivre trestoutdis. Si font
            li amasseur, qui les deniers musis gardent en leurs escrins et les
            vairs et les gris; il aroient d' avoir otant que vault Paris enchois
            c' uns povres homs, des biens Dieu mal partis, eüst de son avoir .j.
            tout seul paresis ni un morsel de pain, ains li seroit musis. Chil
            sont serf apellé; pis valent que Juïs: il n' ont onques les coers de
            l' aquerre remplis, et quant il ont tout fait, adés de pis en pis
            geule baee muerent sans prendre Jhesu Cris, oile ne sacrament, mais
            .j. piet de brebis. Chieus est bien eüreus qui prent en lui
            plaisanche, car plaisanche si vault otant que souffissanche; et li
            souffisanche est apellee creance; et li creanche est Diex, qui nous
            donne substanche. Diex nous voeille tenir en loyal esperanche et de
            mal convoitier, c' est che qui desavanche. Je le di pour Gaufroi a
            le fiere poissanche, qui regna longement en povre contenanche: il
            vendi son signour, che fu povre venganche,
          
            et se fist moult de maus a le roÿne franche et a ses .iiij. fiex de
            tres noble samblanche. Le roy de Mon Laon fist morir a vieutance,
            car il l' envenima, che sachiés sans doutance, et tint aussi en bail
            le royame de France. Et quant il fu montés en se plus haute branche,
            li anemis d' enfer, ou il avoit fïanche, le ravela si bas qu' il
            perdi sa poissanche et morut povrement en souffrant grief penanche.
            Bauduïns de Sebourc prist de ses fais vengance, ensi com vous orrés
            a poy de detrianche; mais le matere faut dire de branche en branche.
            Or vous traiés en cha, bonne gent d' onneranche, que Jhesu Cris vous
            gart de mal et de grevanche; histoire vous dirai plaine de grant
            plaisanche, car d' armes et d' amours vous ferai remembranche. Chi
            doivent amoureus prendre lor gouvernanche, car du bien escouter
            preudomme moult s' avanche. Signour, or escoutés, pour Dieu le
            Creatour! Wistace de Boulongne, qui tant ot de valour, fu par devant
            Nimaie logiés sus la verdour. O lui fu Glorians de Chipre le majour,
            Alixandres d' Escoche a le fiere vigour; chascun jour a journee
            assalent li pluisour. Signour, iceste gerre fu plaine de hidour,
            crueuse et moult obscure, et si dura maint jour, car Gaufrois fu
            trop fiers et s' ot coer d' ammachour. Si bel homme n' avoit ou païs
            la entour et hardi de son corpz, mais coer ot traïtour. Pour ses
            anemis nuire et metre en grief dolour se pena durement, car trop ot
            de fierour: cascun jour issoit hors a joie et a baudour. Par une
            matinee fist sonner maint tabour; as armes sont courut trestout si
            boiseour. Li bourgois s' adouberent, que n' i ont fait demour; bien
            .xv. issirent de la cité majour: vers les tentes s' en vont, sans
            faire nul retour. Glorians, Alixandres sont venu a l' estour,
            Wistaces de Boulongne et tout si pongneour. Sus le champ s'
            ordonerent douchement par amour et fisent .v. batailles el nom du
            Creatour. Et Gaufrois chevauchoit, qui savoit maint faus tour. Hé,
            Diex, qu' a l' assambler i ot grande hidour: d' espees et de brans i
            fierent li pluisour, et de haches danoises et de brans de coulour!
            Ains puis que Jhesus vint cha jus pour nostre amour ne vit nulz homs
            vivans si grande tenebrour qu' il ot devant Nimaie, signour, a icel
            jour, car li .j. ne monstroit a l' autre point d' amour fors du
            prendre la vie et d' ochirre a dolour. Qui la veïst Gaufroi, le
            felon boiseour, poindre par la bataille a guise d' ammachour! Une
            hache portoit, qui getoit grant luour; n' aconsieut homme nul,
            chevalier ne menour, que lui ou son cheval n' abate enmi l' erbour.
            Wistaces de Boulongne, quant vit le traïtour, il jure Dame Dieu, le
            Pere creatour, qu' il ne se tenroit mie pour d' or plain .j. tour
            car il ne voist ochire de sa lanche d' ambour Gaufroi le duc de
            Frize, qui a tort tient l' onnour de Nimaie le grant, qui fu son
            anchisour; le cheval esporonne, s' est entrés en l' estour. Et quant
            Gaufrois le voit, bien vit a son attour que ch' est li quens
            Wistaces a le fiere vigour; ne le refusast mie pour trestoute s'
            onnour. Bien scet, s' il avoit mort le noble pongneour, que li
            enfant aroient perdut joie et baudour, car ch' est li maistre
            estaque du lignage greignour qui soit decha le mer. Dela sont li
            meillour: Godefrois, Bauduïns, qui sont en grant esrour de conquerre
            la terre qui tant a de valour, la ou Diex conversa. Che fu pour
            nostre amour qu' il i volt endurer de la mort le dolour. Se nous l'
            amiens otant, fait ariens .j. biau tour, car lassus le verriens ou
            saint trosne majour. Poy le doubtent et aiment et prisent li
            pluisour, car a Nataus de l' an, a le Pasque et aillour c' on le
            doit rechevoir et prendre par savour et acumunier de son saint
            Sauveour, en i a par le monde plentet de telle esrour qui miex
            aimment a Pasques user .j. flan de four. Signour, qui bien fera, il
            sera bien meri, car Diex scet et sara liquel sont si ami. Or dirai
            de l' estour de Gaufroi l' esrabi qui vint encontre Wistace, le
            chevalier genti; et Wistaces li bers revint encontre li. Des
            lanches, qui sont roides, li .j. l' autre feri, tout parmi les
            blasons se sont aconsievi. Bon furent li haubert, quant maille n' en
            rompi. Mais dou courant [d]estrier Gaufrois premiers cheï, et au
            cheoir que fist, prés le col ne rompi. Wistaces prist l' espee, qui
            le branc ot fourbi; au traïtour s' avanche. Mais il geta .j. cri et
            escrie «Nimaie!» et puis «Frise!» autressi. Illoeques sont venu si
            homme et si ami; Wistace de Boulongne ont bientost assali. Li contes
            se deffent, qui le coer ot hardi: il fiert .j. escuier c' on
            apelloit Thieri; il fu de Frise nés, a che que dire oï, et Wistaces
            le fiert, au coraige agenti:
          
            le bras atout l' espee li a copé parmi. Puis fiert .j. mal bourgois,
            qui les enfans nuisi: en travers par le corpz si bien l' aconsievi,
            son branc li mist en char, les boiaus li fendi. Onques nulz homs
            vivans si ne se combati com fist li gentis contes, dont vous avés
            oï! Puis escrie «Boulongne!», ou Ydain le nourri. Glorians,
            Alixandres n' estoient mie enqui: a .j. autre costé, enmi .j. pré
            flourri, assalent li enfant, qui tant furent marri. A lor bonnes
            espeez sont li conroi parti; n' encontrent homme nul n' aient copé
            parmi; d' aquerre lor honnour ne sont mie abaubi. Chiprïen,
            Escochois et Boulenois aussi i fierent vassamment, comme preu et
            genti. Et Wistaces li prex si avant s' embati que si homme vaillant
            ne sont point avoec li. Il escrie «Boulongne!»; n' ot pas coer
            esbahi. Mais Gaufrois li traïtres, dont vous avés oï, quant il fu
            remontés par dessus l' arrabi, revint au conte Wistace et si bien l'
            assali que li chevaus au conte cheï mors dessous lui. Et il ressaut
            em piés et tint le branc fourbi; entour li fiert et frape, les
            testes leur fendi. Et Gaufrois s' escria: «Cha, ou sont mi ami, qui
            rendre me venront che conte signourri? Se je l' avoie mort ou prison
            devers mi, mi revel aujourd' ui seroient acompli!» Gaufrois fist
            assalir Wistace le roiel, et il se deffendoit a loy de damoisel:
            testes ou bras et piés, chervele ou haterel leur aloit detrenchant
            en criant de nouvel: «Boulongne, ou estes vous? Au chevalier loiel!»
            Mais on ne l' entendi nient plus comme .j. oisel. Si homme se
            combatent contreval le praiel, et Gaufrois s' escria: «Or avant, mi
            dansel: prendez me che baron qui n' a point de morel: j' ai ma gerre
            akievee s' il est en mon chastel!» Adont fu assalis en getant maint
            quaillel: l' uns le rue d' espoit, li autres d' un coutel. En .xx.
            liex ont navré et sa char et sa pel, si que li sans en file
            contreval le praiel. Li quens reclaime Dieu, qui, par saint Gabriel,
            fist salüer la Vierge, qui porta sans rapel le roy de tout le mont,
            que li felon bedel traveillierent en crois, sans joie et sans revel:
            «Diex, tu i enduras .j. dolorous maisel! Si comme je te croi de bon
            coer et loiel, si me voelliés garir de Gaufroi le mesel, car s' il
            me tient as mains par dedens son chastel mais ne verrai Boulongne,
            ou haut sont li crestel!» Atant es vous venu .j. felon gloutonchel:
            d' une mache feri le quen sour son chapel, si que souvin l' abat par
            delez .j. ruissel. La endroit fu saisis li contes, sans rapel; li
            Frison l' ont monté par dessus .j. grisel. Wistaces reclamoit le
            baron saint Danel. Et Gaufrois commanda son cousin Otinel qu' on
            menast le baron tout parmi .j. vauchel en la cit de Nimaie. Chius
            jura saint Marcel que bien le conduira, cui qu' il soit lait ou bel.
            Mais li doi gentil frere, qui sont noble dansel, estoient vers
            Nimaie alet a .j. ponchel; pour conquerre la ville estoient moult
            isnel, mais a che pont garder n' ierent point pastourel, car .xxx.
            chevalier et mil homme a coutel deffendoient le pont en getant maint
            quaillel. Et Otiniaus venoit delez .j. gardinel, qui ammenoit
            Wistace, a cui pas ne fu bel, qui bien eüst besoing ou corpz de
            maint bendel, car de son sanc avoit sané plus d' un platel. Otiniaus
            conduisoit Wistace le baron vers le pont de Nimaie dont je fai
            mention; cuida de Gloriant et de sa nourrechon que che fuist de la
            gent a Gaufroi le larron. Trop avant s' embati, car li doi
            danseillon oïrent recorder a prisonnier frison q' Uistaces estoit
            pris, li contes de renon, dont laissierent le pont a forche et a
            bandon. Vers l' estour vont courrant ossitost c' oisellon s' enfuit,
            quant il perchoit le sieute du faucon. Otinel encontrerent par delés
            .j. buisson; Chiprïen, Eschochois assalent le glouton. Glorians et
            ses freres i fierent a foison; Otinel ont ochis a grant destruction.
            Wistace ont delivret, qui coer ot de lion, et puis l' ont remenet
            droit a son paveillon: leur cousin ont rescous, voeille Gaufrois ou
            non; a son tré le menerent li noble danseillon. .I. chevaliers de
            Frise, c' on apelloit Othon, est venus a Gaufroi, se li crie a haut
            ton: «Ahi, Gaufrois», dist il, «quelle perdition t' avient a che
            jourd' ui, et grant confusion! Ti anemi dela, qui vers toi sont
            felon, ont Wistace rescous par decha le ponthon!» Et quant Gaufrois
            l' entent, s' en ot grant marrisson: ains ne fu si dolans, bien dire
            le poet on, si en maudist son sens et sen avision: «Helas», che dist
            Gaufrois, «com j' ai le coer bricon, quant onques le baillai a
            Otinel le blon!
          
            Au gaïgnier Wistace, le nobile baron, souffri paine et plenté a
            grant percution: chou que je conquestai ne me vault .j. bouton!»
            Dont mena grant dolour Gaufrois, coer de larron. Gaufrois fu moult
            dolans, courrechiés et irés, dont a ses olifans et bondis et sonnés;
            arriere retourna, li estours est remés. Chil qui furent en l' ost
            ont les mors desnüez, et puis en une fosse si les a on getés. Ensi
            est che des mors en toutes heritez: il n' est ne roys ne dus, contes
            ne ammirez, chevaliers ne bourgois, evesques ni abbés, qu' ossitost
            qu' il est mors ne soit ensi boutez; et li hoir en despendent et
            avainnes et blez: pour che doit on estre aise, et ivers et estez. Or
            vous dirai d' Uistace, qui fu dedens ses trés: il a ses maistres
            mires isnelement mandez et chil l' ont pris en cure, si fu bien
            mechinez; dïent qu' il ert bien tost garis et respassés. L' endemain
            au matin, quant solaus fu levez, vint la roÿne Roze, ou grans fu li
            biautez, pour veoir ses enfans, ses drus et ses privez. En l' ost
            vint la roÿne, dont vous oï avés; quant elle vist Wistace qu' ensi
            estoit navrés, plus de .x. fois s' en est li corpz de li pasmez.
            «Ahi, Gaufrois», dist elle, «fel traïtres prouvés, malite soit li
            heure que tu fus engenrés! Par toi et par tes fais et par ta
            cruautés morrai prochainement! Tu soies vergondés, quant par toi fu
            mes sires vendus et delivrez et Bauduïns mes fiex fu de moi
            destournés et aussi fu par toi mes biaus fiex Esmerez, si m' as tolu
            le regne et le grant roialtez ou mes corps doit par droit estre tant
            honnerez: or n' i ai je vaillant .ij. deniers monnaés! Tu as moi et
            mes fiex a tort desheritez et Wistaces li contes est par toi
            afinés!» Ja fuist li coers la dame isnelement crevez, quant si doy
            fil li disent: «Dame, ne vous doubtez. Toudis ne sera mie Gaufrois
            si haut montez: quant anemis ara faites ses volentés, Diex le
            ravalera, si que vous le verrés.» «Helas», dist la roÿne, «chius
            jours est desirez! Diex, quant verrai je l' eure que li glous soit
            finés?» «Dame», dist Glorians, «par Dieu, vous le verrés! Li homs
            qui longes vit, souffrans a tous costez, voit en fin avenir partie
            de ses grés.» En l' ost furent forment courrechiet et dolant; encor
            le seront plus ains le soleil couchant, car Gaufrois fist sonner .j.
            moult riche olifant: par le chité s' armerent li petit et li grant.
            Hors de Nimaie issirent, la chité souffissant, et furent .xv. hardit
            et combatant; vers les tentes s' en vont bataille demandant. Chil de
            l' ost s' adouberent, que n' i vont arrestant; les banieres de soies
            ont mises au devant. Trestout devant les autres est le roy Gloriant,
            sus .j. riche destrier, ains ne vistes si grant; couvers estoit de
            fer et deriere et devant. Une lanche tenoit a .j. pignon luisant; l'
            escut tint a son col. Le destrier va hurtant et feri .j. Frison qu'
            il encontra devant, si qu' il li desrompi le haubert jaserant: ou
            corpz li mist le fer, le coer li va crevant; au ressachier qu' il
            fist le va mort reversant. Lors sache le brant nut, va ferir
            Galerant, cambrelenc a Gaufroi et .j. sien attenant: parmi le
            haterel li embarra le brant. Plus de pamme et demie li embat le
            taillant; li Frisons cheï mors, que mot ne va sonnant. Quant
            Gaufrois a veüt ensi ferir l' enfant, la bataille fist fendre; li
            enfes va avant, qui ne pot retenir son destrier auferrant. Tout
            outre la bataille va li bons rois passant, dont l' a Gaufrois
            enclos, qui se va escriant: «Chius ne m' eschapera, par le mien
            essïant, se tout en l' air ne vole com .j. oisiaus volant!» Li
            Frison assalirent le damoisel vaillant; du cheval l' abatirent a
            terre enmi le champ. Mais il se releva en tres bon couvenant, le
            targe devant lui, et mist le piet avant et l' espee ou poing destre,
            a loy d' omme vaillant: cui il attaint a cop, il n' a de mort
            garant. Souvent escrie «Chipre!», mais on ne l' ot noiant. De l'
            espee d' achier feri .j. païsant; devant le roy Gaufroi l' abati
            mort sanglant. Et Gaufrois l' escria: «Serons nous si meschant que
            chius nous destruira, qui si nous va grevant? Jammais n' arai le
            coer baut ne liet ne joiant se vous ne me rendés men fillastre
            poissant; se je l' avoie pris, par Dieu le Royamant, n' en
            prenderoie mie de fin or son pesant!» Gaufrois point le cheval, lors
            va esporonnant, une lanche en sa main, si vint a Gloriant: sus le
            targe li va ferir en estequant. Gaufrois fu fiers et fors et s' ot
            le corpz poissant; che sembloit .j. tour, qui le voit chevauchant.
            Par vertu le bouta et de coer si tres grant qu' il le fist
            cancheler, et en che canchelant trouva deriere lui une piere pesant,
          
            si que li enfes va tout parmi tresbusquant. Et li Frison se hastent,
            qui sus li vont courrant; rendu l' ont a Gaufroi, qui l' aloit
            desirant; dont ot Gaufrois le coer si liet et si joiant qu' il ne le
            rendist mie pour tout l' or d' Orïant. Gaufrois fu moult joians
            quant Glorians fu pris, a Nimaie l' envoie par ses nobles marchis.
            Et li bers Alixandres, qui a Roze fu filz, va querant par l' estour
            son frere le gentis; quant trouver ne le poet, si fu moult esmaris.
            Il assaut les Frisons, si en a moult d' ochis: il leur detrenche
            testes et oreilles et pis. Chiprïen, Escochois les ont bien
            recoeillis; la fu grans li estours et fors li pongneïs, et d' une
            part et d' autre en ot moult de fenis, de mors et de navrez, et tant
            de mal baillis que ch' est une pitet de veoir les fenis. Alixandres
            s' escrie: «Gaufrois, fel maleïs, car vien a moi jouster par dessus
            che larris: ou toy ou jou sera, si m' aït Diex, li pis! Mon pere te
            calenge, qui par toy fu traïs! Le petit Bauduïns, qui tant est
            agentis, nous est par ton mesfait eslongiés no païs! Mes freres
            Esmerés si fu par toi ochis, si m' as desherité de che noble
            pourpris! Mais, foy que doy a Dieu, qui est Peres et Filz, je le te
            merirai ains que jours soit fallis, se je te puis trouver, car de
            moi es haïs: car li homs qui fait mal ne doit estre cheris.»
            Gaufrois a d' Alixandre bien le raison oïe, si broche le cheval, s'
            a le targe embrachie; d' un chevalier li fu une lanche baillie et li
            leres Gaufrois l' a bien tost abaissie. Alixandre aprocha, qu' il ne
            l' eslonga mie; l' un contre l' autre sont venu par felonnie. Des
            lanches s' acointierent enmi la praierie que targe n' i remest ne
            soit outre perchie et li haubert aussi, jusques a le cuirie; mais il
            ne sont navré, ni ou corpz ni en fie: nulz des .ij. ne cheï adont a
            celle fie. Autour sont repairiet par moult grande esramie; chascuns
            tenoit le branc et le targe embrachie, grans copz se vont donnant
            par moult fiere esramie. Ja se fuissent navré et leur char moult
            blechie ne fuissent Escochois, Frison d' autre partie: chascuns a
            son signour acourut faire aïe; telz les cuida aidier qui i perdi la
            vie. Par devant la chité qui Nimaie est clamee fu grande la bataille
            et fiere la mellee; de maint bon saudoier i fu la vie ostee.
            Alixandres i fiert moult grans copz d' une espee: cui il ataint a
            cop, contre lui n' a duree. Gaufrois va par l' estour criant a le
            volee: «Or avant, bonne gent hardie et redoubtee! J' ai l' un des
            freres pris a ceste matinee; se l' autre me rendés, ma gerre est
            akievee! Souviengne vous, signour, pour le Vierge löee, de chou que
            je vous ai donné plus d' une annee: coupes, hannas, joiaus, bonne
            robe fourree. Ains n' eüstes signour, par le vertu nommee, ne l'
            averez jammais, tant que j' aie duree, dont telle honnour vous soit
            crute ni amontee.» Quant chil ont le parole oïe et escoutee, si dist
            li .j. a l' autre a moult haute allenee: «Gaufrois dist verité, sen
            ame soit sauvee! Alons, si li aidons a baniere levee!» Adont ont li
            bourgois faite leur assamblee; contre les Escochois fu lor forche
            monstree tellement que la gent de Chipre est reculee. Alixandres li
            bers i mainne grant huee; Frison l' ont abatu ou fons d' une valee.
            Ja l' eüssent ochis, c' est verités prouvee, quant Gaufrois i
            sourvint a le hache afilee; Alixandre congnut a l' arm[e]üre ouvree,
            dont escria Gaufrois: «Bonne gent eüree, n' ochïés le baron, car mie
            ne m' agree! S' en ma prison estoit sa jouvente enfremee, de lui et
            de son frere a le brache quarree ne prenderoie pas d' avoir une
            navee, ne trestout le trezor de Franche l' alozee. E, douche Mere
            Dieu, vous en soiés löee! Je ne doubte personne, ma gerre est
            akievee: par Dieu ne par autrui n' ert pas ma char grevee.» Or fu
            Gaufrois moult liez et grant joie mena. Quant Alixandre vit, adont
            li escria: «Fiex a putain, lechierez, morir vous couvenra!» Quant
            Alixandres l' ot, forment li annoia: or li couvient souffrir,
            amender nel porra. Pris fu et retenus et Gaufrois l' envoia en la
            chit de Nimaie, et puis s' en retourna en la grande bataille, ou s'
            enseigne escria. Chiprïen se defendent: .j. chevalier ot la, qui
            envers les Frisons les grans os rassambla; .j. chevaliers d' Escoche
            aussi bien s' i prouva, car l' estandart soustint et sa gent raloia.
            .I. chevaliers navrés vers les tentes s' en va; au conte Wistace
            vint, qui malades coucha; lés lui fu la roÿne, qui tenrement ploura.
            Es vous le chevalier, qui haut li escria: «E, Contes de Boulongne,
            com malement nous va!
          
            Perdut sont vo cousin, car Gaufrois pris les a: Glorians,
            Alixandres, chertes, sont pris piecha. Ains tel meschief n' avint,
            ne jammais n' avenra, car no gent ressortissent et retraient de
            cha.» Quant Wistaces l' oï, tous li sans li müa et le roÿne Roze de
            dolour se pasma. Elle detort ses poins et ses cheveus tira; lasse,
            maleüreuse mille fois se clama, et si maudist Gaufroi qui ensi l'
            atourna. Onques mais nulle dame si grant doel ne mena comme fist la
            roÿne, signour, a che jour la. Oiés du conte Wistace comment il
            esploita: une litiere fist tantost aporter la et dessus le litiere,
            sus le comble, rouva a metre sa baniere si quë on le verra, et puis
            en la bataille mener se commanda et dist qu' il voelt morir, ne plus
            ne vivera puis que Gaufrois a pris le riens que miex ama. Bons sans
            ne poet falir, adés se monstrera. Wistaces de Boulonge fist forment
            a prisier: navrez fu en .xx. liex, ch' ai oï tesmoingnier, quant sus
            .j. litiere il se fist charoier pour che qu' il voloit faire ses
            .ij. cousins vengier. Vers l' estour le menerent si noble chevalier.
            L' enseingne de Boulongne a fait haut estequier, si qu' on le voit
            de loncz .ij. trais a .j. archier. Quant Boulenois perchurent lor
            signour aprochier, qui en une litiere se faisoit caroier, trestous
            li plus couars ot coer de chevalier et dïent qu' il morront pour lor
            signour aidier. Qui lor veïst ferir de l' espee d' achier, de
            glaves, de faussars les Frisons chastïer, bien li peüst membrer de
            Rollant ou d' Ogier. Chiprïen, Escochois ne sont pas trait arrier;
            li .j. i fiert pour l' autre a guise de princhier. Gaufrois et tout
            li sien sont reculet arrier. Chiprïen vont querant lor signour
            droiturier, mais il est en Nimaie en .j. chastel plenier. Escochois
            sont dolant, n' i ot que courrechier, de chou qu' il n' ont trouvé
            Alixandre le fier. Les Frisons font par forche tellement esmaier qui
            miex [miex] vont au pont la chainne ressachier; en Nimaie rentrerent
            par devant l' annuitier, mais tant des leur che jour leur i couvint
            laissier que tout couvert en sont li pret et li herbier. Gaufrois fu
            si dolans, bien cuida esragier; sen ame va rendant au dëable d'
            enfer. Escochois, Chiprïen et Boulenois li fier assalirent Nimaie et
            devant et derrier, et chil dedens faisoient leur engiens
            descliquier: ars a tour, espringales, font il traire et lanchier. Se
            ne fuist l' anuitie qu' il couvint aprochier, bien eüssent Nimaie li
            hardi saudoier, car dedens les fossés faisoient balanchier arbres,
            mairiens et baus, qui furent de quartier, mais l' anuitie fist le
            grant assaut laissier. Wistaces de Boulongne fist ses gens
            rapairier; durement fu dolans, n' i ot que courrechier. Et Gaufrois
            fist la nuit sus les crestiaus gaitier, et fist fer embraset tout
            aval balanchier pour ardoir le mairien c' on i fist convoier. Bon
            conseil li donnerent li cuivert lozengier, qu' il fisent es fossez
            le mairien gresillier. Wistaces repaira, bien cuide marvoier: car
            puis que li homs pert, n' a coer d' esleechier. Se li contes
            Wistaces fu dolans et irés, aussi fu la roÿne, ou grande est li
            biautez; elle a ses .ij. enfans durement regretés: «Lasse», dist la
            roÿne, «mes corpz est vergondez! J' avoie .iiij. fiex au tampz qui
            est passés, or les ai tous perdus, s' en est mez coerz troublez.
            Ahi, leres Gaufrois, lechieres parjurés, malite soit li heure que tu
            fus engenrez!» Ensi dist la roÿne: de l' oïr fu pitez. Or dirai de
            Gaufroi, qui tant fu redoubtez: .c. de ses traïtours a li glous
            apellez, la ou plus se fïa et dont fu miex amés. «Signour», che dist
            Gaufrois, li traïtrez prouvés, «je vous prie et commant que dedens
            Frise alés; Garsile mon parent vous me salüerez, Aliamme et puis
            Thiebaut, qui tant est naturés, et par dedens Lusarches illoec les
            trouverés. Dites leur, biau signour, si tost que les verrés, que les
            .ij. enfans Roze, qu' avoeques vous menez, gardent songneusement,
            sus a estre encrüés, et dedens une tour les tiengne on enfremés, ou
            d' iaus ne soit veüe lumiere ne clartez; cascun jour a journee leur
            soit .j. pain livrés et cascun .j. lot d' iawe leur ait on mesurez;
            s' ensement pöent vivre, la les laist on assés. Mais dites a
            Garsile, si tost que le verrés, s' il ne les garde bien qu' il sera
            traienés et en .iiij. quartiers mis et esquartelez. C' est ma vie et
            ma mors qu' avoec vous emmenez: se j' estoie demain ou pris ou
            atrapés, si seroie par eulz rendus et delivrés.» Et chil ont
            respondut: «Si com vous commandés!» En mer fu aprestee maintenant
            une nés. «Signour», che dist Gaufrois, «jusqu' a .c. i entrés et
            quant au port de Frise dela arriverez,
          
            a .xv. compaignons mes anemis livrez. Li autre revenront: telz est
            mes volentés, car je me fie en vous et iviers et estés: tant que
            vous soiés chi, je sui asseürés que ja mauvais consaus ne me sera
            donnez.» Et chil ont respondut: «Sire, bien dit avés.» Adont fu li
            vaissiaus en le mer aprestés. Au mast ont les enfans loiés et
            acouplés, et il reclaimment Dieu, qui en crois fu penés: «Las»,
            dïent li enfant, «ou nous aront menés chil felon traïtour, que mal
            fuissent il nés! Nous irons droit en Frise; la nous sera livrés .j.
            crueus jugemens, et fais et ordenés.» Il crient a Gaufroi: «Lerres,
            car nous tués: nous volons tout morir dedens nos herités!» La avoit
            si chascuns et paines et grietez annoy, doel et dolour, toutes
            aversités pour chou c' on les menoit en Frise emprisonnés. Mais ch'
            ert contre leur bien qu' il ont les doelz menez: ne fuissent pas
            delivre s' il fuissent la remés. On espoire a le fois mal, dont
            bienz vient assez. Li traïtour s' en vont conduisant la galie;
            envers Frise le grant ont leur voie aqueillie. Au port sont arrivé
            de la terre garnie. .XV. traïtour ont lor besoingne apointie pour
            mener les enfans a Lusarches l' antie; li autre retournerent
            briement par compaignie. Et li .xv. s' en vont par le lande enermie:
            Frise vont trespassant, ou il ot maint abbie; vers Lusarches s' en
            vont, la ville resforcie. A une matinee, si com l' istoire crie,
            entra dedens Lusarches trestoute la maisnie. Chascuns des
            prisonniers dont je vous senefie estoit sur .j. destrier, mis par
            tel felonnie que d' une cordele ot cascun sa main loïe, et les piés
            par dessous loiés d' une escorgie: si comme mourdreours et gens de
            maise vie les aloient menant ichelle gent haïe. .I. poy devant midi,
            nel tenés a folie, entrerent en la ville, qui bien fu bateillie;
            droit envers le marchiet ont leur voie aqueillie et puis vers le
            chastel vont toute le cauchie. Bauduïns de Sebourc, a le chiere
            hardie, estoit sus le marchiet a noble compaignie: .xxx. sergans
            avoit, moult ot grande maisnie, dont chascuns ot adés l' arm[e]üre
            vestie et chaint a son costé bonne espee fourbie. Quant Bauduïns
            perchoit si grande chevauchie venir par le marchiet, dont ne s'
            arresta mie, contre iaus s' est adrechiés o sa serganterie. Et li
            .xv. glouton trestout a une fie s' arrestent devant lui, que nulz ne
            s' i detrie. A piet sont descendut, s' ont dit: «Diex vous benie!» A
            sergans demanderent: «Or ne nous chelez mie: Garsile nous montrés, a
            le barbe flourie.» «Chertes», dist .j. sergans, «Garsiles n' i est
            mie; se plus parlés de lui, nous vous taurons la vie!» Quant
            Bauduïns oï Garsile demander, as traïtours s' en vint, si lor prist
            a crier: «Signour, dont estes vous? Ne me voeilliés cheler!» .I.
            traïtres respont: «Par Dieu qui fist la mer, hommes sommes Gaufroi
            le gentil et le ber, qui est dedens Nimaie, qui tant fait a löer,
            que si anemi font durement enserrer. Bataille avons eüt qui molt
            fist a doubter, mais Diex si nous en fist la victoire donner.
            Gaufrois i prist .ij. roys, qu' i nous fait amener: che sont li
            enfant Roze, qui le vïaire a cler: l' uns a nom Glorians, s' a
            Chipre a gouverner, li autres Alixandres, Escoche doit garder. Or
            les venons tous .ij. a Garsile livrer, car Gaufrois si les voelt en
            sa prison geter; et si n' ara chascuns, tant qu' il porra durer, c'
            un soel pain de fourment tous les jourz a disner et un lot d' iawe
            aussi pour sen corpz abuvrer. Faites nous, s' il vous plaist, a
            Garsile parler.» Et Bauduïns se prist tantost a escrier: «Or tost,
            signour», dist il, «alés les chiefz coper a ches felons gloutons: il
            est tampz d' iaus tuer! Mais ches .ij. prisonniers me voeilliez
            delivrer: sains Julïens les a tres bien fait hosteler.» Bauduïns de
            Sebourc prist les .ij. damoisiaus, si les fist deslïer et oster lor
            bendiaus; en se tour les envoie, dont bons est li chastiaus. Et puis
            dist: «Ochïés tantost ches gloutonchiaus!» Bauduïns leur a fait
            coper les hateriaus pour che qu' il demandoient Garsile, qui fu
            faus; il les ont getés mors deseure les chaillaus et puis les fist a
            champz envoier par beniaus. Et commanda briement qu' i ne soit homs
            mortaus qu' il vienge en la chité se d' enseingnes loiaus n' est
            proprement chartrez: ensi fu li consaus. Bauduïns de Sebourc, qui
            tant fu naturaus, reva vers son chastel, qui estoit grans et haus;
            la trouva sa moullier et s' amie loiaus, Blanche, qui tant estoit
            douche et especïaus. Quant Bauduïn perchieut, qui estoit dous et
            biaus, contre lui se leva le dansele roiaus et puis li a dit: «Sire,
            chaiens a .ij. dansiaus qu' envoiet i avés esrant par vo bediaus;
          
            mais, par cellui Signour qui fist et mons et vaus, il samble que
            soiés tout .iij. frere carnaus: miex rassamblez l' un l' autre com
            che fuist .j. metaus. Je croi que vous soiés venus et estrais d'
            iaus.» «Sire», dist la dansele, qui tant a de renon, «qui sont chil
            damoisel qui chi sont en prison? L' un l' autre resamblez de corpz
            et de fachon: bien croi que vous soiés tout d' une estracion.»
            «Dame», dist Bauduïns, qui coer ot de lion, «vraiement, je ne sai
            qui sont li compaignon, fors tant que j' oï ore recorder .j. glouton
            car il sont andoy roy de moult tres grant renon: fil sont d' une
            roÿne, et Roze l' apell' on. Onques mais ne les vi, si ait m' ame
            pardon, mais leus que je les vi me vint devotion et pité d' iaus
            aidier a leur loial beson. Et, foy que doy saint Pierre, c' on
            quiert en Pré Noiron, andoy sont amenet en si bonne prison que il en
            isteront sans paier raenchon, et s' aront a mengnier assez et a
            foison.» Bauduïns de Sebourc n' i fist arrestement; .j. sergant
            appella, si li dist hautement: «Alés en celle tour, si m' amenés
            briement ches noblez prisonnierz, qui sont de biau jouvent.» Et
            chius a respondu: «A vo commandement.» En le tour est montés, puis a
            dit hautement: «Signour, car descendés tost et apertement; venés a
            mon signour parler isnelement.» Et li doy chevalier n' i font
            atargement; de la tour descendirent, s' entrent ou pavement et en le
            noble sale painte tres noblement trouverent Bauduïn, qu' illoeques
            les atent avoecques sa moullier, qui de biauté resplent. Quant
            virent Bauduïn, qui tant ot hardement, agenoulliet se sont devant
            lui douchement. Et Bauduïns leur dist a sa vois clerement: «Signour,
            car vous levés; ne faites ensement: je ne sui mie .j. homs estrais
            de telle gent a cui on doie faire .j. tel essauchement, car je sui
            povres homs, si n' ai mie granment, et de si bas linage sui je
            chertainement que ne sai qui che sont ne ou sont mi parent. Mais,
            par cellui Signour a qui li mons apent, vous estez eüreus tout doy
            chertainement qui estes amenet en cestui tenement, car vous serés
            delivre sans paier point d' argent.» «Signour», dist Bauduïns,
            «soiés joiant et liet, car delivrez serés, chertes, a bon marquiet.»
            Quant li frere l' oïrent, si ont Dieu gracïet; li .j. a l' autre a
            dit: «Diex nous a avoiet: a moult tres bon ostel sommes hui
            herbergiet, mais que consaus ne mue, ch' est parlers qui bien siet.»
            Adont ont le disner li keu appareilliet; mise fu tost la table, si
            se sont bien aisiet. Bauduïns de Sebourc devant s' amie siet, li doy
            frere lez lui, qui pas ne sont iriet de chou que tellement estoient
            festïet: bien furent honneret et amet et prisiet. «Or tost», dist
            Bauduïns, «et si aiés mengniet, et buvez lïement, car, chertes, bien
            me siet: ch' est de l' avoir Gaufroi le cuivert renoiet. Chaiens
            avoit gloutons qui furent resveilliet; il furent par mon corpz ochis
            et detrenchiet, car li bourgois estoient par eulz si traveilliet de
            maletote prendre, nulz n' i faisoit marchiet. Qui n' eüst de .xx.
            sols, .xij. deniers paiet, et .iiij. deniers d' un huis, dont moult
            furent iriet. Qui mariot sa fille, li felon renoiet gisoient a le
            dame ou la droite moitiet avoit de son avoir. Mais j' ai tout
            despenet et ochis les larons, qui bien amanagiet furent en che
            chastel: or sont tout essilliet. Chaiens trouvai d' avoir: bien en
            fuissent querquiet .iiij. char quariant; mais je l' ai apointiet,
            rendut as bonnes gens ou on l' avoit tailliet.» «Sire», dist
            Glorians, «par Dieu qui la sus siet, che fu moult grant aumoisne qu'
            avez si esploitiet, si sommes eüreus que chi somz envoiet. Diex vous
            voeille garder de mal et de pechiet.» Bauduïns de Sebourc fist ses
            freres germains courtoisie et honneur, car de coer fu chertains, et
            nature li donne que ses coerz fu atains d' amer les damoisiaus, a
            cui pas n' est pas lointains; plus trait bonne nature que chevaus ne
            poullains, si qu' amour et nature lor a les coerz estrains que li
            .j. aimme l' autre et estoit d' amour plains. Bauduïns de Sebourc
            lor prie a jointes mains que chascuns maine chiere sans point estre
            refrains, aussi bien comme il fuist en ses chastiaus lontains.
            «Signour», dist Bauduïns, li noblez chastelains, «par le foy que je
            doy a Dieu et a ses sains, aussi tres volentiers vous doins, ne plus
            ne mains, chertes, com je feroie a mes cousins prochains, dont
            onques nul ne vi. Che est bien li chertains, car qui m' aroit tuet,
            si m' aït sains Germains, n' ai parent ne cousin, de cui je fuisse
            plains.» «Sire», dist Glorians, «je tieng grant bien de vous, car
            petit vous vantés, si m' aït Diex, a nous, si avés bien le chiere d'
            estre chevalerous, et si samblez estrais de gens bien coragous.
          
            Je pri a Jhesu Crist et a ses sains trestous qu' il vous voeille
            merir che que faites a nous; et se nous vous teniems, biau tres dous
            sire, aillourz, il vous seroit meri de nos proismez meillourz, car
            telle courtoisie rechevons hui de vous, miex vous devons amer k'
            omme de cha dessous.» Bauduïns de Sebourc ses freres honnera: se
            bien les conneüst, au col lor sausist ja. Et nonpourquant nature
            telle amour li donna, son corpz et son avoir il leur habandonna et
            de demourrer la douchement leur pria. Alixandres li dist: «Biau
            sire, entendez cha: quant nous venrons a Roze, qui .ix. mois nous
            porta, qu' elle ara telle joie que tost demandera: `Qui est li homs
            en terre qui delivrez vous a' ? que li porrons nous dire, ne le nous
            chelés ja, qui si grande nobleche faite nous avera?» «Chertes», dist
            Bauduïns, qui adont souspira, «vous li porrés bien dire, quant adont
            che venra: c' est .j. enfes sans mere, qu' ains peres n' engenra; je
            fui trouvés sifais a .j. jour qui passa.» Quant Glorians l' oï,
            adont le regarda; pour l' amour Bauduïn son frere larmoia. Bauduïns
            sali sus, l' eskiequier demanda; a Gloriant son frere isnelement
            joua. Par forche de scïence .iiij. fois le mata et Alixandre aussi
            ains tant ne s' en garda qu' autant ne fuist matés. Bauduïns l' en
            gaba, et Alixandres dist: «S' estoie par dela ens ou païs d'
            Escoche, ou riche royamme a, ne me porriés mater, par Dieu qui tout
            crea!» «Sire», dist Bauduïns, «por coi vous mat on cha?» «Pour
            chou», dist Alixandres, «ne vous mentirai ja, que je vise comment
            mes corpz eschapera.» Bauduïns ot grant joie quant Alixandre entent,
            se li a respondu moult gracïeusement: «Par me foy, vous pöés croire
            parfaitement che que je vous ai dit; et ai en couvenent je vous
            deliverrai sans paier point d' argent; mais chaiens dormirez anuit
            paisiblement.» «Par foy», dist Alixandres, au fier contenement, «s'
            en .j. lit me couchiez, qui fuist d' or et d' argent, ne porroit le
            mien corpz prendre repozement. Se dormir me volez faire seürement,
            si me donnés congiet: ch' est che ou mes coerz tient.» «Par Dieu»,
            dist Bauduïns, «or voi tout clerement que j' aimme sans partie; mais
            je n' en puis noient.» Or furent li .iij. frere ou chastel enfremez;
            li .j. promet a l' autre amours et amistez; ne se connoissent mie,
            dont che fu grans pitez. La nuit fu li soupers noblement aprestez;
            il furent bien servi, des biens eurent assez. Toute nuit mainnent
            joie et grans solempnitez, puis alerent couchier. Quant il fu
            ajournés Bauduïns de Sebourc les a bien desjunez, puis lor a dit:
            «Signour, savez que vous ferés? Je vous donne congiet, vos harnas
            est toursés, et mille florins d' or, que vous despenderez.» Dïent li
            damoisel: «Sire, fait nous avés si grande courtoisie dedens ches
            herités c' onques homs n' en fist tant en jour de ses aés. Benoite
            soit li heure dont vous fuistez portez et li peres aussi dont fustez
            engenrez! Se jammais en vo vie de nous mestier avez, je vous prie,
            pour Dieu, sour nous vous embatez: bien le vous merirons, car che
            bien fait avez a .ij. prinches poissans, tenans .ij. royautez, qui
            bien vous poeent faire honneur et amistez.» Adont vinrent a Blanche,
            ou grande ert li biautez, se li rendent salus sifais com vous orrés:
            «Dame, congiet prendons», dist Glorians li bers, «dont vo maris doit
            bien estre recommandez. Nous vous en gracïons aussi a l' autre lés;
            et se nous vous teniens dede[n]s nos richetez, li doubles en seroit
            a vous gerredonnés.» La dame lor a dit: «Signeur, a Dieu alez; pour
            chou que mon signour si tres bien resamblez ne plains je pas le bien
            que de lui emportez.» A Dieu les commanda, qui en crois fu penés.
            Bauduïns de Sebourc leur a chevaus livrez et riches arm[e]üres et
            boins haubers safrez et or fin et monnoie et deniers monnaez. Avoec
            iaus est li bers hors de le ville alés plus d' une grande liewe, n'
            en poet estre tournés. Et Glorians li dist: «Sire, car retournez;
            chertes, il en est tampz; plus avant ne venrés.» Bauduïns les acole,
            si les a commandés a Dieu le tout poissant, qui nous donne le blez.
            Li doy se sont parti, Bauduïns est remés. Entes li fu au coer, che
            est bien verités, de che qu' ensi les laist; moult remest
            trespensez. Par desseure .j. haut tertre est li enfes montés pour
            ses freres veoir, dont moult fu esgarez. Alixandres d' Escoche s'
            est arriere tournés, voit Bauduïn le fier, qui tant fu naturés:
            dessus le tertre amont s' es tous cois arrestez. Il dist a Gloriant:
            «Du chevauchier pensez: je voi che chevalier, lassus est demourrez:
            je me doubte forment qu' il ne soit rapensez et qu' il ne viengne
            dire a nous: `Vous retournés' !
          
            Comment qu' il nous ait fait et biens et amistez, s' a il moult bien
            le chiere d' estre .j. homs desguisez!» «Frere», dist Gloriant, «par
            Dieu, vous dites voir! Pensons de nous haster et de nous esmouvoir,
            car, s' il se ravisoit, trop nous porroit doloir: il a .j. poins
            quarrez et s' est de tel pooir il n' a fort destrier jusques a no
            manoir que du pong ne fesist a le terre cheoir; et, coi qu' il nous
            fesist si bien servir her soir, je cuidoie en le fin de son grant
            pong avoir.» Li doy frere s' en vont parmi la praërie. Et Bauduïns
            reva a le chité garnie; en son chastel entra avoecques sa maisnie.
            Li doy frere s' en vont, menant chiere moult lie; quant virent
            Bauduïn qui ne les sievi mie, dont dist li .j. a l' autre: «Dit
            avons villonnie dessus che damoisel qui nous fist courtoisie.»
            «Chertes», dist Glorians de Chipre le garnie, «quant honnour nous a
            fait, drois est c' on l' en gracie. Et se mais le revoy en le moie
            partie, je n' aroie .j. denier ou n' eüst le moitie.» «Et je», dist
            Alixandres, «se Diex me beneïe.» Ensement vont passant celle terre
            enhermie, le grant païs de Frise et le terre jolie. Si avint en che
            tampz dont je vous senefie q' Uistaces de Boulongne a le chiere
            hardie, qui a Nimaie fu a grant chevalerie, prist conseil a sa gent
            et a sa baronnie que le siege laroient, car icelle ost bannie n' i
            pooit conquester une pomme pourie: pour assaut, pour estour, ne pour
            nulle envaïe n' i avoient conquis une foeille d' ortie, et s'
            avoient perdut de cheulz de leur partie, dont par acort si fu la
            chit desassegie. Wistaces s' em parti en grande maladie et li roÿne
            Roze estoit moult courrechie. A Boulongne reva la roÿne esmarie et
            Wistaces li bers et chil de sa baillie; et Chiprïen revont en Chipre
            le garnie; Eschochois s' en revont en .j. autre partie. A Boulongne
            fu moult Roze la dame irie, puis fu assés briement a son coer
            resjoïe quant Glorians revint, cui Jhesus beneïe, et ses freres
            aussi. Trestout doy par navie vinrent droit a Boulongne, qui sus mer
            est bastie. A le roÿne vinrent tout doi a une fie; quant la dame les
            voit, si fu moult resbaudie, et Wistaces les va baisant par
            courtoisie, et le contesse Ydain Jhesu Crist en gracie. «Enfant»,
            dist la roÿne, «trop sui resleechie que chi endroit vous voi sains
            et saus et en vie! Ains plus belle aventure n' avint gent batizie,
            que des mains a Gaufroi est vo char eslongie.» «Dame», dist
            Glorians, a le chiere hardie, «chou qui est en peril, Diex le sauve
            a le fie. «Dame», dist Glorians, «Jhesus aidiés nous a, car en Frise
            le grant Gaufrois nous envoia, en le plus forte ville de Frise par
            dela. Et quant nous i venimes, Diex si bien nous aida: tolue li
            estoit icelle ville la et li estoit rebelle, ne vous mentirai ja.
            .I. homs aventureus, biau chevalier i a, c' onques n' ot point de
            mere ne homs ne l' engenra: il fu trouvés sifais, ensi le nous
            conta; ichieus aventureus celle ville troubla et par chevalerie les
            gloutons i tua pour une maletote que Gaufrois rechiut la: onques
            mais ne fu telle ne jammais ne sera, car s' uns gentis preudoms sa
            fille maria, li gloutons qui la fu tost le despuchela ou aucuns de
            ses sers a cui il le livra, ou le moitiet avoient de che qu' elle
            porta adont en mariaige. Mais chieus homs qui vint la, par grande
            signourrie qu' en son coer encherga ou chastel de Lusarches trestous
            seus il entra et .xv. traïtours li siens corpz i tua; et trestoute
            la ville au baron s' acorda et il lor rendi chou quë on leur
            desroba. Nous fumes eüreus que nous venimes la, car chieus bons
            chevaliers les traïtours tua et dedens son chastel mener nous
            commanda et la nous fist servir. De ses biens nous donna, et l'
            endemain matin cuites nous delivra, et a chascun de nous bon cheval
            presenta et bien mille florins en no male bouta. Onques mais homs
            vivans si loyalment n' ouvra comme il a fait vers nous; grant
            honnour nous porta. Mais de che ai merveillez, que point de pere n'
            a.» Et quant Roze l' oï, tous li sans li müa, si dist a ses enfans:
            «Or ne me craés ja se che n' est Bauduïns, que li miens corpz porta!
            Puisqu' il est ensi choze qu' a vous ensi parla et que telle parole
            vous dist et devisa, chertes, che est mes fiex, ne vous mentirai ja.
            Elas, le coers me dist que mes corpz le porta!» Quant Glorians l'
            oï, tous li coers li müa: assés se repenti qu' il ne li demanda
            comment il ot a nom ne comme on l' apella. Ensi se deviserent moult
            longe pieche la. .I. poy vous lairai d' iaus tant que poins en sera,
          
            si dirai de Gaufroi, c' onques bien ne pensa, qui estoit a Nimaie,
            ou grant joie mena pour le siege poissant qui ensi s' en ala et pour
            les enfans Roze, que bien avoir cuida enprisonnés en Frise, ou il
            les envoia. A Luzarches le grant a Garsile manda qu' il gardast les
            enfans; mais autrement ala, car .j. messaiges vint, qui Gaufroi
            salüa: si tres males nouvellez a Gaufroi dira ja, dont la joie qu'
            il ot a dolour retourna. Pas ne doit trop chanter chieus qui a
            cheval va, ne trop plourer ossi li homs qu' a piet sera, car, quant
            il plaist a Dieu, tantost remonté l' a, et chieux qui trop haut
            chante, quant Diex volt, tost plourra. Gaufrois fu en Nimaie, et o
            lui maint baron. Es vous .j. messagier qui le mist a raison: «Chieus
            Dame Diex», dist il, «qui soufri pation et qui resuscita de mort
            saint Lazaron, il garite Gaufroi, qui coer a de lion!» «Amis», che
            dist Gaufrois, «t' aies beneïchon! Moi samble t' ies de Frize. Di,
            va, que font Frison?» «Sire», dist li messaiges, «que vous celeroit
            on? Avenut vous i est grande perdition: droitement a Lusarches a
            venu .j. glouton, .j. homme d' aventure, mais je ne sai son non:
            chevalier d' aventure ensement l' apiell' on. Chius entra en
            Luzarches droit a l' Ascention; par dedans vo chastel, sus le
            maistre dongon, entra li chevaliers, tous seus sans compaignon.
            Illoec trouva Thiebaut avoec Garsilion, Aliamme et Madurant et
            Foukier et Grifon, .xv. nobles vassaus de vostre estracion. Mais li
            chevaliers, sire, dont je fai mention, les mist au branc d' achier a
            tel destruction que tout i furent mort enmi le mansion: il sont mort
            et ochis tout .xv., che scet on, par .j. soel chevalier d' un
            estraigne roion.» «Tais toy», che dist Gaufrois, «ne di telle
            raison! Nient plus ne porroit estre, si ait m' ame pardon, que je
            sui maintenant en la chit d' Avingnon! Ne di telle folie: li mot
            sont trop felon!» «Sire», dist li messaiges, «je di vraie ocoison!»
            «Sire», dist li messaiges, «je n' ai mie tout dit: car, quant li
            chevaliers ot vostre poeple ochit, acordet sont a lui li grant et li
            petit. L' autr' ier i envoiastes, n' a encor c' un petit, les .ij.
            enfans la dame qui vous tient a marit; chil qui les i menerent
            furent tantost ochit. Li chevaliers, biau sire, dont je vous ai chi
            dit, delivra les .ij. roys, qu' onques n' i prist respit, si les a
            renvoiés a joie et a delit: dedens vostre contree a fait mal vo
            profit.» Quant Gaufrois l' entendi, li coers li art et frit. Au
            messaiger respont: «Freres, si Dieu m' aït, ja ne vous en crerai qu'
            il i ait tel escrit!» E vous .j. chevalier, qui la vint sans respit;
            de Frise fu venus, le païs que j' ai dit: venus est a Gaufroi et la
            li a jehit toute la verité, que riens n' i a mentit, si comme
            Bauduïns a son païs honnit. Et quant Gaufrois l' entent, s' en a le
            vis rougit; onques mais en se vie n' ot de riens tel despit, si jura
            Dame Dieu, qui tout a establit, que mais ne finera, s' ara fait .j.
            despit a cellui qui ensi l' a dechieut et traït. Gaufrois fu moult
            dolans, en lui n' ot qu' aïrer; il jure Dame Dieu, qui fist et chiel
            et mer, que dedens Frise ira sans point de l' arrester pour cellui
            chevalier et ochire et tuer, qui ensi l' est venus illoec
            desheriter. Il a fait ses chalans querquier et aprester et gent d'
            armes aussi fist avoec lui entrer; pour aler dedens Frise fist ses
            voiles lever. Tant nagierent ensamble, si com j' oïs conter, qu' en
            Frise sont venu, qui est dela le mer. Li dus Gaufrois a fait parmi
            Frise mander que tout noble et non noble, sergant et bacheler,
            venissent aparis sans point de l' arrester: dont veïssiés gens d'
            armes venir et assambler et communes aussi aprés lui arrouter.
            Onques nulz homs ne vit si tres belle ost guier! Une espie s' em
            part, que n' i volt arrester; vers Lusarches s' en va si tost qu' il
            pot aler. Venus est el marchiet, si commenche a crier: «Or tost,
            signour baron, alés vous adouber! Vous arés grande gerre, qui ne
            poet contrester, car Gaufrois fait en Frise ses hommes assambler:
            onques ne fu telle ost comme il fait aüner!» Quant li bourgois
            oïrent la choze deviser, le cloque de la ville ont fait tantost
            sonner; Bauduïn de Sebourc font au conseil mander. «Sire», font li
            Frison, «vous nous devés garder, car Gaufrois, qui nous sot taillier
            et desrober, nous venra, che dist on, par tampz avironner. Or nous
            donnés conseil que puissions acorder, car miex volons morir et du
            siecle finer que d' obeïr cellui qui nous voloit tenser!» «Signour»,
            dist Bauduïns, «par le corps saint Omer, tous li mieudrez consaus
            que je vous sai donner ch' est de l' issir la hors et horions fraper
          
            et abatre les glous qui nous vaurront tuer. Se nous les espargnons
            as ruistes copz donner, jammais ne nous verrons du siege delivrer:
            car .j. proverbes dist, que j' ai oï conter, que qui fuit, on le
            cache; ensi se fait berser.» «Signour», dist Bauduïns, a le chiere
            membree, «se Gaufrois nous assiet o sa gent redoubtee, ja n' averons
            pais d' iaus en le nostre duree, se bonne chiere a iaus n' avons
            tousjours monstree. Mais pensons du ferir et de lanche et d' espee!
            Bonne chiere monstrons et de bonne pensee! Que, par cellui Signour
            qui fist chiel et rouzee, se je cuidoie ja qu' en la grande mellee
            me deüssiés falir a le droite journee, ne demourroie o vous pour l'
            or d' une contree! Et se faute g' i voi, ne main ne a vespree,
            chertes, je m' en irai en estraigne contree.» Et chil ont respondut
            moult haut a le volee: «Ne vous esmaiés ja, fiex de franche
            espousee, car ja ne vous faurrons pour nesune riens nee!» Chascuns
            isnelement li a sa foy juree, car il ne li faurroit pour nesune
            riens nee. Ensi chil de la ville, dont je fai parlement, ont fait a
            Bauduïn et foy et serement que ja ne li faurront pour or ne pour
            argent. Et Gaufrois chevaucha - cui li corpz Dieu cravent! Tant
            chevauche et esploite entre lui et sa gent que Lusarches coisi
            avironneement. Li païsant s' enfuient, n' i font arrestement; entré
            sont en la ville, criant hideusement. Bauduïns de Sebourc, quant les
            fuians entent, si leur a demandé de Gaufroi l' esrement, et chil li
            ont dit: «Sire, vés le chi vraiement!» Bauduïns fist sonner la
            cloche hautement. Li communs de la ville s' adouba vistement; il
            vestent les haubers, cascuns l' espee prent, lons dars prisent aussi
            ou li achiers resplent; les banieres de soie vont baulïant au vent
            et le maistre estandart menerent richement. Bauduïns de Sebourc a
            Blanche congiet prent; celle le commanda a Dieu omnipotent. Bauduïns
            esporonne son destrier radement; devant les autres va de terre plain
            arpent. L' estandart conduisoient de bourgois .iiij., qui jurent
            Dame Dieu, le Pere omnipotent, qu' il ne le gerpiront pour nul
            encombrement. Contre leur anemis chevauchent fierement; .v. liewez i
            avoit jusqu' a lor logement. Bauduïns se hastoit d' iaus faire grant
            tourment; ne les volt mie attendre, de che n' ot nul talent, ains
            voelt son anemi grever parfaitement et son ami aidier, quant li
            besoins l' en prent. Bauduïns de Seborc ot coer de chevalier; il sot
            bien au besoing le sien ami aidier, nuire son anemi, quant ne l' a
            mie chier. .IIII. liewes enchois c' on laissast aprochier Gaufroi le
            duc de Frise, le felon lozengier, li est alés devant, o lui maint
            saudoier. Gaufrois, quant il le sot, fist ses cors grailloier, ses
            buisines sonner, et maint graille efforchier; il ordena ses gens as
            champz dessus l' erbier. Et Bauduïns chevauche a loy de Berruier.
            Quant il vi l' ost Gaufroi ensi apparellier, dont fist une bataille
            tout de front au sentier, et par devant estoient .v. arbalestrier,
            qui faisoient plus drus leur quariaus bescochier que pleuve ou mois
            de may aprés le tampz d' ivier et d' une part et d' autre traient
            sans espargnier. Quant li traires fali, leur cordes font trenchier;
            puis vont a leur espees l' un l' autre adammaigier, coper testes et
            bras, chervele ou hanepier. La veïssiés par terre gisant maint
            saudoier; si tost qu' il sont versé, on les va despoullier: chil
            prendoient les dras qui en ont boin mestier. Grande fu la bataille
            et orrible et estraigne. Bauduïns de Sebourc, qui orgueilleus n'
            adaingne, feri .j. chevalier qui estoit d' Alemaingne; de la lanche
            d' achier, dont mie [ne] l' espargne, le haubert li percha, qui fu
            fais en Espaingne; l' achier, qui fu trenchans, dedens li corpz li
            baingne: mort l' abat du cheval dalés une montaingne. Puis escria:
            «Luzarches, au chevalier estraigne!» Quant Gaufrois l' a veüt, de
            mautalent engraigne: or ne se prise point une seule chastaigne s' il
            ne se poet vengier, dont point parmi la plaigne son destrier
            auferrant, qui estoit de Bretaigne; vers Bauduïn s' en va, qui ses
            barons mehaingne. «Faus chevaliers», dist il, «de la vertu
            hautaingne te deffi maintenant! Drois est de toi me plaigne, et je
            t' en donrai ja dolorouse bargaigne!» Et Bauduïns respont, quant il
            perchieut s' enseingne: «Leres, je ne te doubte le pris d' une
            chastaigne!» Or se sont aprochiet li chevalier poissant; il estoient
            andoy aussi lonc que jaiant. Bauduïns de Sebourc va le lanche
            abaissant, et Gaufrois vint vers lui sus le destrier bauchant; des
            lanches se ferirent, dont li fer sont trenchant, si contre les
            blasons en vont li fer passant. Bauduïns de Sebourc le va si
            encontrant que du cheval le va a le terre versant;
          
            puis a traite l' espee, vers Gaufroi va courrant. La teste li eüst
            copee maintenant, quant .x. Frison i vienent acourrant. Gaufroi, par
            leur vertu, vont .j. cheval livrant, et il ressaut desseure qu'
            estrier n' i va combrant; une lanche demande, et on li va baillant.
            Et li bers Bauduïns va par l' estour poingnant: il a ochis Sanson,
            Millon et Gallerant, Godenor et Thiebaut, Litus le combatant,
            Bertaut et Alori et Rogier de Guigant: tout furent chevalier et
            homme souffissant, qui ne verront jammais ne femmes ni enfant.
            Signour, ceste bataille fist a doubter forment; Bauduïns de Sebourc
            s' i preuve vaillamment et Gaufrois et li sien i fierent vistement.
            La peüssiés veoir commenchier grant bestent, l' un mort deseure l'
            autre reverser laidement, ches banierez cliner et ches poingnons d'
            argent, et ches chevaus fuïr avironnablement, et ches navrez crier
            et plaindre hautement. Bauduïns de Sebourc le bon cheval descent et
            tint le branc d' achier, qui trenche radement, et feri .j. Frison
            par itel couvenent jusques au haterel le teste li pourfent. Et
            Gaufrois li escrie a se vois clerement: «Chevaliers d' aventure»,
            dist il, «a moy entent! Je te calens le ville et tout le chasement,
            que tu me veus rober et tolir masement!» Quant Bauduïns l' oÿ, s' en
            ot le coer dolent; vers Gaufroi va courrant - cui li corpz Dieu
            cravent! Sus sa targe le fiert si felenessement, s' il ne l' eüst
            drechie contre le cop briement, il lui eust pourfendu le corpz
            outreement. Gaufrois dreche le targe contremont fierement, Bauduïns
            i feri desmesureement: son branc i embati demi pié largement. Au
            rassachier qu' il fist, i mist si longement que li Frison l'
            assalent a une fois bien cent: son cheval li ont mort a doel et a
            tourment. [Se] Bauduïns n' eüst en lui pris hardement, jammais ne
            veïst Blanche, le danselle au corpz gent. Bauduïns de Sebourc fu a
            terre abatus, car ses chevaus i fu ochis et confondus, et il ressaut
            en piés comme vassaus cremus. Le blason gete a terre, dont bons fu
            li escus; a .ij. mains tint l' espee, dont li brans fu molus. Entre
            les Frisons va, seure leur est courrus; a l' un trenche le gambe, l'
            autre a les poins tolus; les testes leur pourfent et trenche jusqu'
            au bus. La fuist par vive forche et pris et retenus se des bourgois
            ne fuist aidiés et secourrus; mais quant li bourgois virent qu' a
            terre fu cheüs, ne s' enfuïrent mie, dont bons fu leur argus, ains
            vont vers Bauduïn a plains cours estendus. Des bourgois de le ville
            fu si bien secourrus c' uns bons courrans destriers li fu adont
            rendus. La fu .j. gros bourgois et pris et retenus et livrés a
            Gaufroi: liés en est devenus. Quant Gaufrois vit cellui, ne s' est
            mie teüs: Berars fu apellez li bourgois esleüs. «Berart», che dist
            Gaufrois, «vous soiés bien venus! Jammais ne mengnerai tant que
            serés pendus!» «Sire», che dist Berars, «de che ne parlés plus, car
            j' ai trouvé .j. tour dont je serai vos drus. Il fait bon reculer,
            par Dieu qui maint lassus, .j. piet tout mesuré pour salir .ij. ou
            plus.» «Sire», dist li bourgois, «je ne voeil pas morir, ains me
            voeil acorder a vous sans alentir, car Lusarches vous voeil pour
            vostre amour garir, et le vous renderai ains tier jour sans falir.»
            «E, Diex», che dist Gaufrois, «tu puisses bien venir! Je te doy bien
            amer et forment conjoïr quant tu me renderas che que je doi cherir.
            Or me dites comment vous le porrés traïr.» Et li bourgois respont:
            «Sire, par Saint Espir, vous venrés de plus prés nostre chité assir.
            A le premiere fois que nous verés issir de le noble cité pour vo
            gens assalir, a mil hommes venrez a le porte de Thir. Je le vous
            ferai, sire, si m' aït Diex, ouvrir: par la i enterrez tout a vostre
            plasir. Je ne vous en faurroie, pour les membres tolir.» Adont li va
            sa foy et jurer et plevir de cheste traïson parfaitement emplir.
            Dont le laissa Gaufrois, ne le fist plus tenir; a Dieu le commanda,
            qui tous nous poet garir, et li traïtours pense briement de
            revertir. Chieus Sires le confonde, qui pour nous volt soufrir en le
            saintisme crois le paine du morir. Li bourgois repaira, si revint en
            l' estour. Il tint l' espee nue, qui gete grant luour; pour esbaudir
            les siens va criant par fierour: «Or avant, bonne gent, pour Dieu le
            Sauveour! Or pensons de bien faire! L' onneur arons ce jour, car j'
            ameroie miex de morir a dolour que Gaufroi tenissiens jammais a no
            signour! Onques ne nous ama ne ne monstra amour, se li devons merir
            et monstrer deshonnour.» Diex, pour ceste bataille furent liet li
            pluisour, et Bauduïns i fiert a loy de pongneour!
          
            Et Berart le sievoit, qui coer ot boiseour: s' il veïst Bauduïn en
            .j. peril greignour par dedens la bataille environ et entour, il li
            eüst grevet, pour rendre sans sejour. Bien scet que se Gaufrois
            avoit le vavassour que toute le chité ne vaurroit une flour. Mais
            Bauduïns li bers fu en si noble atour que toute la journee il n' en
            ot du pïour puis qu' il fu remontez ou destrier missodour. Le
            bataille fu grande et plaine de hidour: sonnoient ches buisines,
            chil cor et chil tabour; mais chil qui furent mort en eurent du
            pïour. Cheste bataille fu moult horrible et pesans, et dura toute
            jour, che nous dist li rommans, tant c' on vit ens es chielz les
            estoiles luisans. Et couvint que Gaufrois sonnast ses oliphans pour
            faire le retraite, car Bauduïns li frans ne volt onques premiers
            estre ressortissans, ains se fuist combatus a torses alumans. Quant
            il vit que Gaufrois fu retraite sonnans, dont a dit a[s] bourgois:
            «Ralons ent, il est tampz.» Adont fu Bauduïns arriere retournans par
            devers la chité, qui moult ert souffissans. Et Gaufrois demourra
            toute nuit sus lez champz; onques n' i volt laissier tendre trés ne
            brehans. Toute nuit demourrerent en leur armes gisans, dessi jusqu'
            au matin, que solaus fu levans, qu' au chemin se sont mis les vaus
            et les pendans: jusques a le chité n' i fu nulz arrestans. A .j.
            trait d' arbalestre furent leur trés tendans, paveillons et aucubez
            et loges estorans. Et Bauduïns estoit ou chastel, qui fu grans;
            avoec Blanche s' amie fu au mur apoians. Voit les tentes drechier
            par les prez verdoians, si jura Dame Dieu, qui es chielz est manans,
            que temprement sera de la chité issans pour ses anemis faire matés
            et recreans. «Hé, sire», che dist Blanche, qui tant fu avenans, «se
            mon conseil, biau sire, voliés estre creans, de chaiens n' isteriés,
            ains passeroit li ans! Tant va le quane a l' iauwe qu' en le fin est
            brisans, et d' estre trop hardis et trop entreprendans en avient en
            le fin .j. dammaiges moult grans; se voit on les couars vivre assez
            et lonc tampz, s' enfoeent les hardis es atres et es champs.»
            «Sire», dist la danselle, qui fu blanche que fee, «vous estez chi
            endroit en estraigne contree; avoec estraigne gent s' est vo char
            amasee, qui vous ont par leur foy grant loiauté juree. Mais amour de
            commune est moult tost trespassee; et qui se fie en iaus, c' est
            verités prouvee, il en a en le fin une maise saudee. Se li .j. est
            loiaus de tres bonne pensee, s' en i a .ij. ou .iij. de maise
            renommee.» «Dame», dist Bauduïns, «par le vertut discree, kievre
            couvient brouster la ou est assenee.» «Dame», dist Bauduïns, «chieus
            qui en Dieu se fie, il ne poet vraiement faire nulle folie: et je me
            fie en Dieu, le fil sainte Marie. Et, comment que je soie en ceste
            manandie, che n' est point pour tolir autrui sa signourrie. Mais .j.
            sires qui a une terre en baillie: Diex voelt bien qu' aucuns
            prinches ait terre en sa baillie; mais quant Dieux a fait .j.
            prinche tel courtoisie que villes et chastiaus li met par son aïe et
            le fait souverain d' une chité garnie; se li sires qui l' a fait sa
            gent villonnie de tolir, de rober, de faire taillerie, tellement que
            Gaufrois avoit chi establie, dame, ch' est trop maufait! Diex ne
            commanda mie as prinches et as roys de honnir lor maisnie, ains les
            a ordenés, en cheste mortel vie pour garder lor païs contre gent
            paiennie, de larrons, de mordreurs, qui Dieu ne servent mie, et de
            gens outraigeuse, combatans, trop hardie, justichier selonc che qu'
            il ont mort deservie. Pour che sont il signeur, si que chil font
            folie qui usent faussement; et Diex, le fiex Marie, les condampne a
            tousjours, s' est lor ame perie. Nulz ne doit estre sers, par les
            drois de clergie, puis qu' il est baptiziés el nom sainte Marie, s'
            il n' est d' estre pendus raquatés une fie, par mauvais larrechin ou
            par grand roberie. Et Gaufrois avoit chi cheste ville essillie d'
            une telle coustume qu' il avoit essauchie, c' onques chités ne fu si
            laidement traïe qu' il avoit cheste ville, qui toute estoit honnie.
            Et puisque li aidai, de moy sera aidie, tant qu' as bourgois plaira
            que je lor fache aïe. Et se je voi en iaus traïson ne boisdie,
            tantost m' en partirai, se Diex me beneïe! Tant qu' on voit bien es
            gens honneur ne courtoisie, ne lor doit on falir ne faire
            villonnie.» Bauduïns de Sebourc ne s' i volt arrester; les bourgois
            de la ville a fait briement mander, tous les plus souffissans, qui
            plus font a löer, et il i sont venu sans point de l' arrester.
            «Signour», dist Bauduïns, «voeilliés moi escouter: Gaufrois nous est
            venus ichi avironner; avis nous faut ichi de nos portez garder,
          
            car .ix. portes avons, ch[ë] est chertain et cler, dont il nous faut
            soingnier et main et a vesprer. A Berart la endroit voeil .ij. clés
            delivrer des .ij. portes royaus, par ou on doit passer, car ch' est
            .j. bons bourgois, se m' i doy bien fïer.» Adont tout li bourgois s'
            alerent acorder que Berart estoit dignes des portes deffremer, et
            qu' a meillour prodomme ne poet on assener. Bauduïns li a fait les
            .ij. clés presenter et Berart les rechiut - que Diex puist
            craventer! Le grace li volt on par le ville porter, plus prodomme de
            lui n' i peüst on trouver. Dont .j. proverbes dist, c' on doit bien
            recorder, que li homs, quant il a grace du main lever, il poet bien,
            che dist on, dormir jusqu' au disner. Signour, telz a le grace de
            che ou coupez n' a. Nulz ne doit riens jugier, car Diex nous jugera:
            ains ne fu c' uns jugerres ne c' uns seus n' en sera. Chius traïtres
            bourgois, que Berart on clama, en le propre nuitie .j. messagier
            pris a: au duc Gaufroi de Frise isnelement manda qu' il fache armer
            sa gent et que .ij. portes a a .ij. cors de la ville, ch' est de cha
            et de la: sa gent fache envoier a le porte de cha, .ij. a une fois,
            et autant en menra a le porte de la. Ensement entrera a .ij. lés de
            la ville. Par che point l' avera, et ensi i porra faire che qu' il
            vaurra, ou de prendre ou d' ochire; s' il voelt, il l' ardera: car
            puis que .iiij. des siens il i ara, de la bonne chité au desseure
            sera. Ensement dist li briés que Berart saiela. Et li més s' em
            parti, que point n' i arresta; il est venu en l' ost, mais, leus qu'
            il i entra, il fu pris de chellui qui l' ost escargaita. Mais
            ossitost qu' il dist que lettres aporta, fu menés a Gaufroi, qui
            couchiés fu piecha. Mais sitost qu' il oï le noise c' on mena a
            cellui ammener, en estant se leva: cuida qu' il fuist traïs, a poy
            qu' il n' esraga: car leres cuide adés, on le dist de piecha, que
            tout soient si frere, car nullui ne crera, car ja de mauvais coer
            loyautés ne venra. Gaufrois, quant ill oï le noise et le criee, son
            auqueton vesti, sa teste a bien armee. Ses chambrelens li dist a
            moult haute allenee: «Sire, ch' est une espie, n' aiés chiere
            effraee, que chil du gait amainent; pris l' ont en ceste pree.» Et
            Gaufrois respondi: «Sa char soit traienee! Je n' och si grant paour
            il a plus d' une annee: car je redoubte trop, par le Vierge löee,
            che dëable qui a ma chité conquestee! Il n' est pas homs morteus,
            ains est choze faee, car il fiert telement en estour de l' espee que
            .c. homme n' aroient encontre lui duree.» Es vous le marissal qui l'
            ost avoit gardee: il a dit a Gaufroi, qui a nul bien ne bee: «Sire
            Gaufrois», dist il, «or oiés ma pensee: vechi .j. messaiger de la
            chité loee qui vous a, che dist il, une lettre aportee: a lui porrés
            savoir se ch' est choze averee.» Et Gaufrois li a dit a moult haute
            allenee: «Varlet, a cui es tu? Or ne me fai chelee!» «Sire», che
            dist li més a le chiere senee, «a Berart le bourgois, qui tant a
            renommee.» Quant Gaufrois l' entendi, s' en fist une risee: car de
            fausse gent est adés belle l' entree. Gaufrois prist le messaige, si
            le mainne a privé et puis li dist: «Varlés, or ne m' aiés chelé: que
            me mande Berart, qui tant a de bonté?» «Sire», dist li espie, «par
            sainte Carité, il vous mande par moi salus et amisté et si vous
            mande ossi que n' aiés arresté: faites que vostre gent soient
            tantost armé, car li bourgois li ont mis en sa pöesté .ij. portes de
            la ville, pour ouvrir a son gré: l' une est chelle decha, sachiés de
            verité, et celle par dela, vers le rieu Josué. Il en garde les clés
            tout a sa volenté, par l' acort des bourgois, qui trop vous ont en
            hé. Or voeilt Berart mes sires, qui tant a de fierté, qu' au lez
            dela alés o vostre gent armé, .ij. a une fois. Qu' il soient adoubé,
            et .ij. en seront au lés decha entré, sifaitement arés le ville a
            vostre gré. Et veschi son sael et son brief saiellé.» Adont
            isnelement li a son brief monstré, [et quant Gaufroi le vit, si en a
            Dieu loé. Adont isniellement a li rois commandé] par ses
            connestablies coiement a chelé tous cheulz qu' il volt avoir, qui
            plus li sont privé. Dist a son marissal, c' on clamoit Ysoré: «Alés
            a ceste porte seant sus che fossé, a .ij. barons, qui bien soient
            monté, car la ville est a nous, par ma cristïenté. A le porte dela
            irai, parmi che pré; et quant vous penserez que j' aie tant esré que
            je soie en le porte, s' entrez a che costé: ensi arons le ville, que
            je vous ai conté.» Et dist li marissaus: «Vous avés bien parlé!»
          
            Or dorment li bourgois douchement et söé, si seront resveilliet a
            leur male santé, sifaitement ouvrerent li traïtour prouvé. Gaufrois
            fist adouber .iiij. hommes la et a son marissal les .ij. en bailla,
            et puis isnelement partir l' en commanda. Il meïsmes devant o sa
            gent s' en ala; a le porte darrainne ses gens o lui mena. Et li
            marissiaus fu a le porte decha; pour entrer en la ville tres bien s'
            aparilla. Et Gaufrois li traïtres a l' autre lés s' en va; a .ij.
            Frisons li glous s' achemina: tant chevauche et esploite que le
            porte trouva. Et la estoit Berars, qui adont commanda le porte a
            deffremer et le pont abaissa. Puis a dit a Gaufroi: «Savés comment
            il va? Faites en ceste ville tout chou qu' il vous plaira; je le
            vous ai livree, biau sire, vés le cha!» Et Gaufrois li traïtres a
            Dieu le commanda et puis isnelement par le ville s' en va. Et li
            faus marissiaus point ne s' i arresta: entrés est en la ville par le
            porte decha. Or oiés le miracle que Diex i demonstra: une telle
            tempeste a chelle heure leva de tonnoile et d' esclistre, si pleut
            et si venta, il sambloit a celle heure que li siecles fina. De l'
            effoudre du chiel que Diex i envoia li gent en leur maisons, qui
            furent cha et la, s' esveillierent adont, pour le tampz que fist la.
            Oënt le chevauchie qui par le ville va; cuident que soit dëables qui
            par nuit chevaucha: chascuns au miex qu' il sot se beni et sainna.
            Li gent sont esmari pour celle chevauchie qui par le ville aloit
            courrant par le cauchie, et cuiderent adont che soit choze anemie:
            il pleut et si venta et esclistre a le fie. Bauduïns de Sebourc
            gisoit delez s' amie; quant il oï le tampz qui ensi s' esbanie, vint
            a une fenestre, si l' a desveroullie. Sus le marchiet estoit le
            fenestre taillie: la prist a regarder pour le tempz qui rougie:
            onques si grant oraige ne vit nulz homs en vie! «E, Diex», dist
            Bauduïns, «dame sainte Marie, finera dont li siecles ensi ceste
            nuitie?» Lors escouta, s' [o]ï grande tournoierie de chevaucheurs
            qui viennent banniere desploïe. Lors apella la belle, qui moult fu
            esbahie: «Dame, car vous sainniés, pour Dieu je vous en prie, car
            .c. dëables voi venir a une fie, qui tout sont a cheval, s' ont no
            ville saisie: par sifait tampz qu' il fait vont dëable a le fie.»
            «Dame», dist Bauduïns, «se Diex me puist aidier, li siecles finera,
            je croi, ains l' esclairier! J' oi venir a cheval maint dëable d'
            enfier, et huent l' un a l' autre; font tel noise au criier qu' il
            samble proprement qu' il doivent esragier. Mais par cellui Signour
            qui tout a a jugier, je m' irai maintenant armer et haubergier; et
            se je puis trouver Belgibus tout premier, Kaÿn, Ebron le fel et le
            glout Lucifier, a eulz me combaterain a l' espee d' achier: pas ne
            me prenderont a guise de bregier!» «Sire», dist la danselle, «venés
            vous recouchier. Encontre telle gent, chertes, n' avés mestier, car
            tost vous porteroient en enfier herbergier.» «Par foy», dist
            Bauduïns, «je n' en donne .j. denier! Che que deables emporte,
            raporte sans dangier!» Bauduïns de Sebourc s' arma isnelement: bien
            cuide que dëable reviengnent la parent. Et Gaufrois et li sien
            furent en grant tourment pour le tourble du tampz, qui dura
            longement. Le voie droite laissent, car li tampz lor deffent, car
            grosses pieres kaient par le forche du vent, si fu la nuit oscure,
            si c' on ne vit noient, nient plus qu' en une fosse, ou noir fait
            qu' esrement. Gaufrois fu courrechiés, car il n' ot ni entent, ne il
            ne poet oïr nouvellez nullement du marissal de Frise, ne de toute sa
            gent. Adont derriere lui a oït clerement une grant chevauchie venant
            hideusement, qui d' une grande rue dessus les siens descent: ch'
            estoit ses marissiaus, mais nel cuide noient, ains cuida que che
            fuist Bauduïns au corpz gent et chil de la chité, qui par
            esmouvement fuissent tout adoubet et armet vistement, et qu' il
            sceüssent ja tout le sien couvenent: car li hons qui se doubte a
            paour bien souvent. Li homs, puis qu' il se doubte, est tantost
            desconfis. Gaufrois deriere lui cuide ses anemis; il a dit au
            bourgois: «Berart, je sui trahis! Ceste ville est esmute, par Dieu
            de Paradis, si nous sievent derriere, car je les ai oïs!» Adont fu
            li bourgois durement abaubis, et Gaufrois s' escria clerement a haus
            cris: «Or a l' arme! Signour, deffendés vous toudis!» Contre le
            marissal a retourné le vis; le lanche a abaissie, s' a l' escut
            avant mis. Envers le marissal en est briement salis: le cheval
            esperonne comme vassaus hardis et le fer de sa lanche li a si bien
            assis
          
            qu' adont li convoia outre parmi le pis. Le coer li a fendut; chius
            keï mors ochis. Gaufrois sache l' espee, qui pas ne fu faintis: cui
            il ataint a cop, il est mors et fenis. Chil de la se deffendent a
            riches brans fourbis; la ochient l' un l' autre: grans i fu li
            estris, car il n' ot chellui ne cuide estre traïs. Grande fu la
            bataille qui fu celle vespree: Gaufrois tue les siens au trenchant
            de l' espee; bien cuidoit as bourgois demonstrer sa posnee. Le gent
            dou marissal s' i est bien esprouvee; bien cuident la commoingne
            soit encontre eulz armee. Ensi se combatoient, par mauvaise pensee.
            Dessi jusqu' au marchiet va durant le mellee, et fu en pluisours
            liex le bataille tournee. Assés prés du chastel i ot une assamblee
            et une tuïson et si grande criee c' onques ne fu si grande a nul
            jour escoutee. Bauduïns de Sebourc avoit le teste armee; voit par
            une fenestre et oï la criee du cri de la bataille, qui tant fu
            redoubtee. Lors dist a se moullier: «Par le Vierge löee, li deable
            sont la hors, c' est verités prouvee! Mais, par cellui Signour qui
            fist chiel et rozee, a eulz m' irai combatre au trenchant de l'
            espee!» Quant Blanche l' entendi, si fu toute effraee. Et li bers
            Bauduïns n' i a fait arrestee: sus son cheval monta, s' a le porte
            avalee; jus du pont descendi, s' a la lanche levee; a la bataille
            keurt a chiere foursenee. Quant il vit celle gent qui bien estoit
            armee, il ne scet que che fu, la chiere ot effraee; ne scet quel
            gent che sont, ne de quelle contree: mais il en jura Dieu et le
            Vierge honneree qu' il s' esbanoiera avoec eulz de s' espee.
            Bauduïns de Sebourc, quant la bataille voit, ne scet quel gent che
            sont ne liquel ont le droit; mais il en jura Dieu, qui haut siet et
            lons voit, qu' il se combatera avoec eulz d' un espoit. La lanche a
            abaissie et en eulx se boutoit; cui il ataint a cop, a terre l'
            abatoit: n' a cure a qui il fiert, les premiers castioit. En ichelle
            bataille es vous venus Gaufroit: quant vit le chevalier qu' ensi les
            maistrioit, as cos car il i donne moult bien le recognoist; dont
            jure Dame Dieu qu' il ne l' atenderoit pour tout l' avoir du monde:
            adonques l' eslongoit; en une autre bataille isnelement aloit. Dont
            s' apaisa li tampz et la lune levoit. Et quant Gaufrois li glous ses
            gens reconnissoit, qui la gisoient mort a la terre tout froit, et
            voit sa gent meïsmes ou il se combatoit, a dëablez d' enfer sen ame
            commandoit. Gaufrois fu moult dolans quant se vit decheüs et voit
            ses hommes mors, ochis et confondus: il en fu si dolans qu' as
            deablez s' est rendus. Le cheval esperonne, s' est de la ville
            issus. De .iiij. d' ommes armés et fervestus n' en a pas .iiij. en
            vie remanus: onques mais homs vivans ne fu si irascus. Et Bauduïns
            li bers n' i est arresteüs: il a moult des Frisons en vie retenus.
            Le commune s' arma, li jours s' est aparus, Et Berart li bourgois n'
            est point la remanus: en l' ost Gaufroi de Frise en est briement
            venus, et Gaufrois li a dit: «Ne sui pas decheüs par vous ne par vo
            fait, bien m' en sui percheüs, ains a esté par nous; et li fel
            Bugibus nous a tous encantés. Prés que n' en sui perdus, car li fel
            chevaliers, qui tant est malostrus, descendi tous armés de son
            chastel lassus, si aida a tuer mes amis et mes drus!» «Chertes», che
            dist Berart, «or en sui bien perdus; or n' ai je mais vaillant qui
            vaille .ij. festus!» «Taisiés!» che dist Gaufrois. «Vous serés
            retenus; d' ore en avant serés a ma court recheüs: de telz dras que
            j' arai sera vos corpz vestus.» Berart l' en merchia et l' en rendi
            salus. Et chil de la chité eurent les coers confus pour l' amour du
            bourgois qui les avoit vendus. Bauduïns de Sebourc apella les
            bourgois et leur a dit: «Signour, trop est mes coers destrois de
            cheste traïson: pres ne vint grans annois. Fïer ne me sarai a nul
            homme des mois! Or vous prie pour Dieu qui fu mis en le crois, s' il
            vous plaist que la ville ait vos sires Gaufrois, si le me voeilliés
            dire entre vous demanois. Bellement m' en rirai et a petis conrois,
            nient plus que j' amenai n' emmenrai de harnois; mais k' aye ma
            moullier, qui tant a les crins blois, riens plus ne vous demande qui
            vaille .vj. tournois.» Et chil li ont juré ensamble a une vois,
            jammais ne li faurront ne penseront annois, et se tenus estoit li
            traïtres redois, tantost seroit pendus com leres maleois. Dont
            remest Bauduïns droitement en ses plois avoec Blanche s' amie ou
            chastel maginois. Or aproche le belle ses maus et ses anois, car en
            prison sera .x. ans et .iiij. mois, ensi com vous orrés, s' entendue
            est ma vois.
          
            Aprés cheste avenue dont j' ai fait mention demourra puissedi une
            longe saison sans issir de la ville que Lusarches claimme on. Puis
            avint que Berars, qui fist la traïson, en rebasti une autre, si com
            lisant trouv' on, dont la ville fu mise a grant destruction et
            Blanche en demourra bien .x. ans en prison, car en le ville avoit
            Berars .j. compaignon a cui il presenta et acorda tel don que chius
            li ot couvent une telle occoison qu' a le premiere issue que feront
            li Frison, s' il viennent sus Gaufroi faire nulle tenchon et
            Gaufrois voeille aler a le porte Raimmon, chieus ouvriroit le porte
            et le maistre ponton, dont Gaufrois fu moult liés en sa condition.
            Puis commanda Gaufrois, qui coer ot de lion, c' on alast a le porte
            a forche et a bandon esmouvoir le hustin sans nulle arrestison. Li
            coureur vont devant, bien .c. en .j. randon, s' aportoient le feu,
            mis devant maint bougon, pour traire en le chité pour ardoir
            environ; le fu prisent a traire saudoier et pieton. Bauduïns de
            Sebourc, quant vit celle fachon, adont a fait soner un grant cor de
            laiton: as armes sont courut sans nulle arestison et manant et
            bourgois, chevalier et garchon: .xv. en issirent. La i ot maint
            pignon et mainte riche enseigne, maint noble confanon et mainte
            grosse lanche et maint doré blaison et maint riche destrier,
            auferrant et gascon. Bauduïns de Sebourc, qui coer ot de lion, aloit
            devant les autres demi trait a bougon; quant li coureur perchiurent
            l' issue du baron, .j. poy se sont retrait: ch' est pour le traïson
            que Gaufrois i cachoit, qui coer ot de felon. Chieus Sires le
            confonde, qui souffri pation, car onques en sa vie ne pensa se mal
            non! Puis c' uns hons a mal faire a pris son nourresson, che sera
            grans merveillez se puis fait se mal non, car adés anemis encante le
            larron, tant qu' a fourches li fait avoir son gerredon. Or reculent
            Frison, car bien sont enditté par le felon Gaufroi, qui avoit
            commandé a .j. sien marissal qu' il avoit restoré qu' il tenist la
            bataille droit au coron d' un pré; et Gaufrois ot eslut le miex de
            son barné, qu' avoeques lui iront par devers la chité. Li marissaus
            a bien tout che fait acordé; il a .j. cor d' arain grailloiet et
            sonné; ses hommes mainne o lui, qui bien sont apresté. Et Bauduïns
            venoit par vive pöesté. E, Diex, qu' a l' assambler veïssiés grant
            pité: ochire li .j. l' autre a doel et a vieuté, mainte teste
            trenchie et maint bras decopé! Puis que Diex vint en terre pour le
            nostre amisté, de si tres poy de gens qu' il furent assamblé ne vit
            nulz tel estour ne si fort aüné. Bauduïns de Sebourc i frape par
            fierté: aussi bien le defuient com brebis leu en pré. Et Gaufrois
            avoit pris .j. grant chemin feré enmi une vallee lés .j. bosquet
            ramé pour revenir autour a le bonne chité. Or voeille Diex garder
            Bauduïn le membré! S' amie perdera, qui tant ot de biauté. Signour,
            a ichel tampz, que je vous ai conté, avoit [il] espousee le dame au
            corpz mollé, pour lui grant honneur faire, amour et amisté; mais
            Blanche perdera le sien droit avöé. Telle a le sien marit souvent
            emprisonné, qu' elle vaurroit moult bien le chief eüst copé!
            Bauduïns de Sebourc se combat sus la pree a celle gent de Frise, qui
            tant est redoubtee: cui il ataint a cop au trenchant de l' espee ne
            poet mais reschaper que n' ait vie finee. Souvent crie Lusarches a
            moult haute allenee. Li marissaus de Frise a la lanche avalee; va
            ferir .j. bourgois de la chité löee: armeüres qu' il ait n' i
            valurent riens nee; le coer li pourfendi par dedens la coree, mort
            le tresbuche a terre de la selle doree. Et puis s' est escriés moult
            haut a le volee: «Chevaliers d' aventure, je t' ai ta mort juree!
            Mon frere as tu ochis par te fiere posnee; venganche [m' en sera]
            aujourd' ui delivree!» Quant li bers Bauduïns a le vois escoutee,
            chelle part va brochant, s' a le lanche avalee: le marisael feri en
            la targe listee, que demi pié li est l' alamele passee, que par
            deriere en fu le pointe regardee; au rassachié l' abat tuet desus la
            pree. «Outre», dist Bauduïns, «fiex de pute prouvee, par toi n'
            airai jamais l' ame du corps ostee!» Bauduïns de Soubourc ot moult
            le corps vaillant: il se fiert en l' estour a loy de homme poisant;
            n' aconsieut homme nul qui puist avoir garant. Li Frison se
            combatent adés en reculant; par le commandement de Gaufroi le tyrant
            reculoient adés Frison en combatant. Or dirai de Gaufroi, qui a
            esploitiet tant, que le porte Raimmon va li glous aprochant:
          
            li bourgois qui fu ens, quant le va perchevant, le porte fist
            ouvrir, s' apella maint sergant qui par nuit et par jour vont le
            porte gardant. Et li bourgois lor crie: «Seignour, alons avant!
            Defendons no chité, quar li fel soudoiant nous prisent assés poy,
            qui nous vont aprochant; mais je lor monstr[er]ai .j. si cruel
            samblant qu' il n' i a si ardit qui ne voist reculant!» Et chil [l'
            ]ont acordé: le porte vont laisant, a gens Gaufroi de Frise vont
            moult fort paletant. Mais les gens de Gaufroi salirent tost avant;
            envers le porte vont isnelement courant. Li bourgois crie as siens:
            «Car alons rapairant; defendons nous a bailles, quar chil vont
            aprochant!» Si com chil refourvoient, Frison vienrent devant; et li
            bourgois s' escrie: «A le mort, soudoiant!» Il va ferir as siens et
            ochire devant. Chil rentrent en la ville, mais che fu en fuiant, et
            puis crient: «Traït!» Mais che ne vaut noiant, car Frison i
            entreirent du tout a leur commant, s' ont saisie le porte et vont
            dedens entrant: .iiij. a .j. cop furent le pont passant. En le ville
            bouterent le fu trestout ardant, puis vont vers le chastel li Frison
            maintenant: le porte estoit fremee, pour voir le vous creant; a
            haches et a maches vont il a l' uis frapant. Quant Blanche vit c' on
            va sa porte debrisant, Dame Dieu reclama, le Pere royamant. O lui n'
            ot chevalier ni homme nul vivant qui peüst le chasteel defendre tant
            ne quant, dont Blanche s' en va moult a son coer esmahant. Elle vint
            as garites du chasteel reluisant; et quant Frison le voiient, a
            Gaufroi vont disant: «Sire, as crestiaus lassus avons veut aparant
            la plus belle dansele de ce siecle vivant!» «Segneur», che dist
            Gaufer, «savés que je commant? Que nuls hons ne le traie, ne voist a
            li lanchant. «Seignour», se dist Gaufrois, qui cuer ot de grifon,
            «ne traiés pas la dame, qui clere a le fachon, mais prendeis, s' il
            vous plaist, a force le dongon.» Et chil ont respondut: «A vo
            devision!» Il ont le maistre porte getee hors du gon; ou chasteel
            sont entré a forche et a bandon, s' ont le dame saisie, qui tant ot
            de renon, et rendue a Gaufroi, le traïtour glotton. Quant Gaufrois
            vit la dame, qui Blanche avoit a non, tantost le recongnuit au vis
            et au menton. Adont li escria a moult haute rayson: «Par Dieu, dame
            de Flandres, bien vous reconoist on! Vous estes soer Robeert, qui
            porte le lion, qui est contes de Flandres, la noble region. Jadis
            vous marchandastes a .j. cuivert felon de mon corps a mordrir par
            grande traïson, pour ce que ne voliés le mien corps a baron. Tres
            bien vous recognois au vis et au menton; mais, foi que doi a Dieu
            qui soufri pation, je vous ferai ardor en .j. fu de carbon!» Adont
            le fist tantost geter en sa prison. Et chelle pleure et crie et
            mainne hideus son: «A, Bauduïns», dist elle, «quelle destruction il
            vous est avenu par vostre mesproison! Ne me volsistes croire onkes
            par nul coron, s' en arons en le fin .j. mauvais gerredon: car se
            vous estes priis, vous n' arés raenchon, c' on ne trenche vo teste
            ou pende con larron!» Dont pleure tenrement le dame de haut non:
            plus li est a son cor de son loiael baron que de son grant dammage,
            de sa confusion. En le chité estoient li outrageus felon qui
            metoient la ville en telle marison que femme ne remest ne petit
            enfanchon, que tout ne fuissent mort et ochis sans raison. Mais
            onques ne fuist gerre ne tribulation, que chil qui n' i ont coupes
            n' e[n] aient leur parchon. Ensi que je vous di fu la chité saissie
            et Blanche le dansele en prison balanchie. .I. bourgois s' en issi,
            qui ot peur de sa vie; en la baitaille entra et puis en haut escrie:
            «Hé, bonne gent», dist il, «no chités est traïe! Li dus Gaufrois est
            ens a toute s' ost banie; delivere[e] li est li grant chité garnie:
            regardés le baniere desus le mur drecie! Ne femme, ne enfant, ne
            sifaite maisnie il n' est laiens remé le teste n' est trenchie!»
            Atant est Bauduïn, qui ot la heürie; au bourgois demanda que noveles
            li die. Et chius li dist: «Par Dieu, le fil sainte Marie, Gaufrois
            est en Lusarches, s[i] a vo tour garnie: prise est vostre moullier,
            qui estoit en laissie, et li chités est arse le plus grande partie.»
            Quant Bauduïns l' entent, tous li sans li fourmie; il broche le
            chaval, d[es] esporons l' aigrie, et jure Dame Dieu, le fil sainte
            Marie, qu' il ira, se il poet, reconquester s' amie. Vers le chité
            s' en va tous seus sans compaingnie; doel tel avoit au cuer, pour
            poy qu' il ne marvie. Mais decha le chité encontra sa maisnie, qui
            li vont escriant: «Hons de haute lingie, se plus avant aleis, vostre
            mort est jugie!» «Sire», font li varlet, «le chités est perdue:
          
            vostre femme ne poet mais estre secourue. Le chastiaus et la tour
            est a Gaufroi rendue et le vostre moullier est en prison tenue:
            jamais ne la rareis, se n' avés grant aieue. Des gens au duc Gaufroi
            est converte la rue; se plus [avant] alés, par le Vierge absolue,
            grans merveilles sera, sire, s' on ne vous tue. Metés vous a garant
            par cheste voiie herbue. Vo perte ne vous poet jamais estre rendue
            et eüsiés de Franche la gent o vous venue.» Quant Bauduïns l'
            entent, tous li corps li tressue, et a dit: «Mere Dieu, dame, je
            vous salue et vous en regraci de cestë avenue!» Envers son Creatour
            de fole esrour argue, car moult est li hons fox qui pour mesavenue
            [enviers son Creatour nullement s' en argue]. «E, Diex», dist
            Bauduïns, li prex et li gentis, «con je sui corechiés et dolans et
            maris de la noble dansele qui tant a cler le vis, que li feles
            Gaufrois a en sen prison mis: jamais ne le verrai tant con je soie
            vis! Ahi, dame loiaus, com je soie esbaubis! Par tamps sera vous
            freres, le contes posteïs, que vous estes tenue en ichestu païs, si
            vous fera destruire, j' en sui chartains et fis! Je seroie pendus,
            voir, se j' estoie pris! A[hi] dansele amie, blanche con flour de
            lis, coulouree com rose et bien faite a devis, le plus bele dou
            monde ou on croit Jhesu Cris, tant sui jou plus destrois, douche
            dame gentis, que je ne sai a dire se je sui mors ou vis!» Dont prist
            a souspirer des biaus eix de son vis et puis dist un parlers le
            chevalier nouris: «Par foi», dist il a lui, «bien sui ribaus faintis
            se pour une dansele sui ensi esbahis: il i a .c. hommes et plus par
            le païs qui voroient bien perdre, par Dieu de Paradis, et femmes et
            enfans: che saroit lour pourfis.» Bauduïns fu dolans, s' ot au ceur
            grant pesance, et [plus] menoit grand doel pour le dansele Blanche
            qu' il ne fesist pour riens qu' il ait d' autre soufrance. «Ahi,
            Gaufrois», dist il, «Jhesu t' otroit grevanche! Par toi m' est
            avenue une grant mesc[he]anche, car chelui ai perdue qui estoit
            noble et france et dame si loiaus et de si haute branche! Or ne
            sarai aleir en Hainnau ne en Franche ou je n' aie sour moi aucune
            coignoissanche; et se li quens me tient par dedens sa tenanche, ne
            me garantiroit nuls hons, tant ait poissance. Jamais joie n' arai ne
            de bien recouveranche, car homme ne connois de la moie attenanche ne
            qui point se vantast de mon corps faire aidance! Or n' aresterai
            mais ni a pont ni a planche, s' arai trouvé ma mere, de coi je fis
            naissance, et mon pere ensement. Sui entreis en penanche: Diex,
            voilliés me donner de joie recouveranche.» Bauduïns de Sebourc assés
            se dementa quant vit qu' il ot perdue chelli que tant ama et le
            chité ausi: Gaufrois i est piecha. Bien voit que recouverir a ceste
            cose n' a; lors dist: «J' ai tout perdu, mais troop plus perdera li
            hons qui en bataille ochire se fera: honnis soit li miens corps se
            plus il i reva. S' une femme ai perdue, Diex le me rendera: si ceste
            ci ne vient, une autre revenra.» A iceste parole le ville regarda
            [et le noble castiel, qui de sa main sainna:] «Chastiaus, je te
            commant a Dieu, qui tout crea, pour l' amour de cellui qu' en li
            prison est la.» A iceste parole le bon destrier hurta; a le voie se
            mist que nullui n' appella. Ne per ne compaingnon Bauduïns ne hucha;
            a le voie se mist et de Dieu se saina: par le tere de Frise le
            vassaus chevaucha. Le dux Gaufrois de Frise de le chité wida;
            revient a le bataille: les bourgois i trova qui bien se defendirent,
            seingnour, a ce jour la; mais petit leur vali, car Bauduïns s' en
            va, qui fu lor estaindart et qui bien leur aida: li bourgois fuirent
            mort que piés n' en rescapa. Gaufrois entre en la ville et ou
            chasteil entra; il fist Blanche venir, qui de doel se pasma. Dolans
            estoit Gaufrois Bauduïn ne tua; il dist a le dansele: «Morir vous
            convenra: je vous ferai ardoir, par Dieu qui tout crea, car deservi
            l' avés, par men foi, grant piece a: murdrir me vostes faire en
            Hainau par dela. Mais, foi que doi la mere qui .ix. mois me porta,
            je vous ferai morir, de che ne doubtés ja, se me consaus le loe!»
            Adonkes assambla son conseil vistement et puis leur demanda le mort
            de la dansele, de quel mort le fera morir et devïer. .I. chevalier
            parla, qui de la basse Frise le terre gouverna; chius a dit a
            Gaufroi: «Biau chire, entendés cha: icheste damoisielle, que devant
            vous voila, elle est de haut linage; .j. moult vailiant frere a: il
            est contes de Flandres, de Hainau par decha. Et quant fuistes a Mons
            li quens vous presenta son or et son argent et adont vous dist la
          
            que, se mestier aveis, car il vous aidera, de lui et de sa gent a
            vostre mant vera. Li quens est outre mer: l' autre fois i ala pour
            vengier le mort Dieu, c' on i crucefia; s' il savoit que sa soer
            eüssiés mort[e] cha, destruite et essiellie, il l' en anoiera, si
            vous pora grever quant decha revenra. Des anemis aveis et decha et
            dela, se n' en aquerés plus: grant folie sera; mais gardés le
            dansele tant que li quens sara revenus en sa tere et, quant il
            revenra, renvoiés lui sa soer, si le just[ic]era tout a sa volenté,
            ensi com il vora. Et s' ensi vous le faites, chartes, il vous sara
            grant gré de cheste cose, tant com il vivera.» «Bien ait», chou dist
            Gaufrois, «qu' ensi conseilliet m' a: onque ne më aït qui chou me
            consellia. Bon fait croire .j. conseil bien chertain quant on l' a:
            souvent sara dechius qui conseil ne creira.» Gaufrois fist le
            dansele tantost emprisoneer: en une riche chambre le fist on bien
            fremer, dames et damoiseles i mist pour deporter. Or vous larai de
            Blanche, qui tant ot le vis cler; dirai de Bauduïn, le gentil
            bacheleir, qui li païs de Frise pensoit de trepasser. Un escuier
            trova, droit a un port de mer, qui estoit de Hainau et si devoit
            aleir droit a Jherusalem pour son seignour trover: c' est le contes
            Robers, qui tant fist a doubter. Quant l[i] escuiers vit Baudewin le
            bon ber, tantost le recogniut, si li prist a crier: «Bauduïns de
            Sebourc, bien vous sai raviser! Nés fuistes a Sebourc, par le corps
            saint Omer! La soer a[u] gentil conte en voisistes mener: se le
            quens vous tenoit, bien vous porriés vanter que tantost vous feroit
            a martire livereir. Qu' avés fet de sa soer? Ne le voilliés
            chelier!» «Amis», dist Bauduïns, qui coer oit de sengler, «dites au
            ke[n]s Robers, quant le porés trouver, que Gaufrois dux de Frise,
            que Diex puist craventer! tient sa soer en prisoen; si le voist
            delivreir: Gaufrois le m' a tolue, ne le puis rachater.» Et dist li
            escuiers: «Je m' en vois outre mer au conte des Flamens un message
            conter: il est passés la outre, o lui maint bacheleir; aveukes
            Godefroi va Acre conquester.» «Par Dieu», dist Bauduïns, «je i
            voloie aleir; mais puis car il i est, je n' i kier ja entreir!» «Par
            Dieu», dist l' escuiers, «s' il vous po[o]it combrer, tous li avors
            de monde ne vous poroit tenser que il ne vous fesist a fourkes
            traiener, car vous estes traïtres, si vous doit poy amer, qui
            fecistes sa soer a hontage meneir!» Lors li dist Bauduïns: «Ne le
            poriés prouver c' onkes vers lui voisisse de traïson penser; et,
            pour chou vraiement que tant t' en oi parleir, le te ferai briefment
            a mon branc comparer!» Lors ait traite l' espeie, le chief li va
            coper. Qui de trestout se taist, il doit bien pais avoir, et si ne
            sont pas bon a dire tout li voir; hastieve gent et sot n' aront ja
            grant avoir: qui se melle de tout, parler li font doloir. Pour l'
            escuier le dis, qui voiloit tout savoir, si en rechieupt le mort,
            que nuls ne doit voiloir, car, quant on pert la vie, on ne le poit
            ravoir: li soufrant ont cler lieu et li hastieu l' ont noir. Li
            gentis Bauduïns ne volt la ramanoir, ains dis qu' il s' en iroit
            droit en Chipre manoir, car li rois Glorians, qui est dou païs hoir,
            que de Frise geta et hors de son manoir, li promist, s' il voloit
            venir en son pooir, que du bien qu' il li fist lui renderoit miroir.
            Pour chou se mist en mer li bers, en chel espoir, avoukes pelerins
            et marcheans d' avoir, qui au Sepulcre vont, ou Diex volt rechevoir
            la mort, pour nous geter d' enfer, ou lieu a noir. Avoec les
            pelerins et ches bons marcheans est entrés Bauduïns, li nobels
            combatans. Et li vens est levés, qui conduist les chalans. .I.
            orages leva, onkes ne fu si grans, qui le dromon emmainne, chi nous
            dist li romans, plus tost que nul oisiaus n' est parmi l' air
            volans. Ne tint voie ne sente li drommons soufisans: vers Inde le
            majour es desers Abrahans se fiqua li dromons, dont je vous sui
            contans. Li vens fu si oribles, qui en l' air est lanchans, que pour
            coze c' on fust le voile jus getans n' ariesta li dromons, dont
            forment fu dolans li maistre maroniers. Mais ne donne .ij. gans
            Bauduïns de Sebourc, le gentis et li frans; n' a cure ou il arive,
            tant fu de cuer dolans. Li hons qui a despoir ne poet estre sachans.
            Or s' en va le dromons ou Bauduïns estoit en la mer des Desers en
            Inde majour droit; ou païs de Baudas et en terre defoit arriva li
            dromons, en che pa[ï]s tout droit, et .c. liewes de mer plus avant
            esquipoit. .XV. jours tous entiers li orages duroit; adés en
            elongant li nés alet avoit. Tant ala li vaissiaus que li tans
            aquoisoit:
          
            a l' orage falir, que li solaus luisoit, le maistre de la nés plaine
            terre perchoit. Lors dist as pelerins que champaigne veioit, arbres
            et praier[i]es, mais chastel n' i avoit. Chil li ont tant priet de
            la ariver droit que li bons maroniers sa nés i conduisoit. Et quant
            vit le pa[ï]s, bien le recognoissoit, et dist as pelerins que
            desvoiés estoit pour aleir en Surie, quar terre d' Inde estoit. Les
            desers de Falise che pa[ï]s lor nomoit, terre des Haus Assis, et
            Baudas i seoit. Dont n' i ot pelerin qui moult ne s' esmaiot: n' i
            vorent ariver. Mais Bauduïns priot c' on le menast a terre, et qu'
            il i monteroit; en le garde de Dieu son corps commanderoit. Et
            maroniers li dist que che il arivoit en che pa[ï]s illoec, que folie
            feroit; bien li jure et affie, ch' est un pa[ï]s sans foit: bougres
            et mescreans, nulle riens on n' i croit. Mais que plus li blasm' on
            et plus le desiroit; si tost qu' il vit le terre, a deus piés il
            saloit. Quant li pelerin virent que li bers les laroit, fourment ont
            suspiret; chascuns le regretoit, et le tienent a mort pour chou qu'
            il les laisoit. A Dieu le commanderent; chascuns en larmioit.
            Bauduïns de Sebourc son destrier hors metoit, ses bones arm[ë]ures,
            et puis en haut disoit: «A Dieu, mi compaignon!» Et li nés s'
            esquipoit; si n' ala gaires lonch quant toute despichoit: marcheans,
            pelerins, et quant qu' il i avoit furent perit en mer, que nuls n'
            en reschapot. Pour chou, biaus dous seignour, mes corps le ramentoit
            c' on ne scet [d' ]une cose ou li eürs seroit. Tels a quidiet
            gaignier, qu' a le fie perdoit. Bauduïns de Sebourc vit le dromon
            perir; il en fut moult dolans, s' en geta maint souspir: «A, Dieu»,
            dist Bauduïns, «tu ne me voelz perir; a perdu me tenoiient chil qu'
            ai volut gerpir! Or me doy a tousjour de bien faire eslarguir et de
            hardiement batailles maintenir, car ch' est tout d' avantage
            quanques porrai vesquir. A Dieu je me commands, qui fist le Saint
            Espir pour nostre sauvement en le Virge venir.» Par les desers s' en
            va son voiage akoeillier; mais .ij. jours cheminna, je vous di sans
            falir, ains qu' il trovast ostel ne maison pour dormir, ne un morsel
            de pain pour lui a rassoufir. Il oit si grant famine qu' il alioit
            conqueillier les herbes sour les camps et li faut engloutir, car de
            juner .ij. jour, che poit on mal tenir: de tout chou qu' il avoit
            vausist un pain tenir. Et au chief de .iij. jour, quant il dut
            esclarchier, perchiut une chité, qui moult fait a crimier; miex
            freme[e] n' avoit ou roiame de Thir: le chité de Falise. Riviere
            pour courir i avoit bele et large pour drommon soustenir et venoit
            de Baudas li iauwe, sans mentir. Et, quant Bauduïns volt chelle
            chité choisir, .c. mars d' or fin n' en vosist point tenir, car
            famine de fain fait avoir grief desir. Quant Bauduïns perchoit le
            chité souffisant, il a bien regardé et deriere et devant, si dist:
            «Par chelui Dieu qui dedens Bethleant voilt naistre de la Vierge
            pour nous faire garant, ains plus noble chité ne vi en mon vivant,
            plus gentement muré: li crestel en sont grant! Mais qu' a maingier
            aie, j' arai mon ceur joiant, car onques n' oi tel fain ne de famine
            tant!» Lors broche le chaval de l' esporon trenchant; il n' espargne
            valee, montaingne ne pendant, et s' il treuve une fosse, ses chaval
            saut avant. Vers le chité s' en va de l' esporon brochant. Mais il i
            trouvera aventure pesant: ains tele ne trouva Perchevaus ne Gorhant,
            Anselos ne Gawans ne tout li conquerant qui au tamps d' Arturs
            furent aventure querant, ensi com vous orés, se longement vous
            chant. Segnour, en cheste ville manoient mescreant: il ne creoient
            Dieu, Mahon ne Tervogant, ydole, cruchefis, dëable ne tirant, mais
            si fole creanche estoient il creant qu' il creoient trestout, homme,
            femme et enfant: si tost que une personne i aloit trespassant,
            fasoient lés sa tombe .j. feu trestout ardant; les dras qu' il sieut
            vestir quant il aloit vivant ardoient en un feu, je le vous acreant,
            pour che qu' en l' autre chiecle fuissent leur dras vestant;
            chemise, cote et braies n' aloient obliant; coutel, misericorde et
            espee trenchant et lit pour chus chouchier aloient il ardant. S' il
            estoit riches hons, de grant terre tenant, tueir il li fasoiient son
            destrier auferrant pour chou qu' en l' autre chiecle eüst destrier
            courant, et si li faisoit on tuer .j. sien sergant pour lui servir
            ou siecle ou il furent creant.
          
                  
                  
            tout chiaus c' on encontroit par la chité passant, pour tenir
            compaingnie leur segnor soffisant. Telle estoit le creanche ou païs
            dont je cant, car on tuot .m. hommes, ains c' on alast lasquant.
            Segnour, celle creanche avoiient li gloutton. Or estoit li rois
            mors, en icelle saison que Bauduïns entra en chelle region, n' i
            avoit que trois jours, si com lisant trouv' on, s' en estoit demorés
            .j. nobles danseillion, le plus biel damoisel que trouveir peüst on:
            Polibant de Falise, ensi l' apelloit on. Pour le mort de son pere ot
            grant confusion; lés le tombe son pere fist .j. fu de charbon, la
            fist ardor les robes son pere l' Esclavon: .c. et .xiiij. pare tant
            en i ardi on et otant de solers de et cauces en son a loires coroïes
            de fin or sans laton et se couronne d' or, qui valoit maint mangon.
            Tout chou fist il ardor par delés un buisson pour chou que en l'
            autre chiecle son pere vestist on; si fist .iij. chevaus et otant de
            garchon adont coper les testes par desous le menton: les chevaus
            pour monter son pere Lution; les garchons fist tuer pour servir le
            baron par dedens l' autre siecle: telle condition et sifaite creance
            avoiient li felon. Quant Bauduïns entra premiers en che roion, s'
            avoit le fiex au roi fait le commandison: tout cheulz c' on
            encontroit .viij. jour en un randon, c' on leur tranchast le teste a
            tout le chap[e]ron pour tenir compaignie son pere le glotton, si que
            chil de la ville entour et environ n' aloiient par le ville en
            icelle saison pour le doubte de mort, dont il ont sonpechon; se
            tenoiient enclos par dedens leur maison, n' alaissent par la ville
            entour et environ, car, a tele donnee que donner le voit on, il ne
            doit point avoir de presse par raison. Bauduïns de Sebourc, le prex
            et li senés, aprocha chelle ville dont vous oï avés, dont Polibans
            estoit li droit sires clamés, qui est en Paradis sains Brandons
            apellés, car par Bauduïn fuit baptisiés et levés, et puis vit il d'
            enfer si avant les dampnés qu' i parla a Judas, qui tant fut deffaés
            qu' i vendi Jhesu Crist, don puis fuit desperés, et des brandons d'
            enfer fu des deables getés que prés que ches vassiaus ne fuit tout
            embrassés, et pour ichés brandons fu il Brandons clamés. Sains est
            en Paradis; se vous ne m' en creés, a Saint Amant a Bruges sa vie
            trouverés, comment li Sans de Bruges i fu la aportés par le bon
            Bauduïns, qui puis fuit couronés de la sainte chité ou Diex fu
            coronnés. Ceste matere chi bien entendre devés, car par vraiie
            escripture est li romans fondés: jamais plus roiaus livres ne vous
            sera chantés. Or vous traiés ent cha, segnour, et vous orrés matere
            bone et vraie et de biaus mos rimés; si la rime i est bele, nulz
            tenir ne devés, car bel sont li ouvrage quant on les a parés.
            Seignour, or faites pais, pour Diex et pour son non, si vous
            recorderai une bonne chanson: telle n' oïstes onques en nesune
            saison, car chou est en la geste Godefroi de Buillion. Chius qui l'
            istoire fist Godefroi le baron i oublia a metre tout le mellieur
            coron. ne tarte sans estoffe ne vaut mie .j. bouton; et tel seit d'
            une choze le fin et le coron qui ne saroit a dire nulle riens ou
            moillon. Biau seignour, cheste istoire doit bien estre prisie;
            escouter le devés et faire courtoisie a chelui qui vous a le matere
            nonchie. Or vous traiés en cha, pour Diex le fil Marie. Le fauce foi
            vous ai recordé en partie, qui en Falisse estoit, chelle chité
            garnie. Bauduïns i entra, cui Jhesus ben[e]ïe, afamés durement. Le
            sien chaval aigrie pour venir a hostel et a herbergerie. En Falise
            est entrés sans point de compaignie; ensi qu' a mïedi, si con l'
            istoire crie, entra en la chité dont je vous senefie. Persone ne
            trova passant sus le cauchie ne maison qui ne fuist fremee et
            verroullie. Nuls ne va ne ne vient qui die: «Diex benie!» ne il ne
            voit hostel n' autre herbergerie, taverne de chervoise ne de bon vin
            sour lie. Quant Bauduïns le voit, tous li sans li formie: [«E,
            Dieux,», dist Bauduwins, a le ciere hardie, «est encor ci aval li
            gent si endormie,] et s' ai aleit de jour .vj. liewes et demie!
            Chertes, j' ai si grant fain, pour poy que n' esrabie, et si sui en
            chité et [en] grant manandie; mais je n' i voi maison qui soit
            aparellie, la ou je puise avoir une pomme pourie!» Ensi a Bauduïns
            le grant chité cherquie: de rue en rue va; a poy car il ne crie du
            fain car il avoit, qui si fort l' engramie. Dessus le marchiés vint;
            personne n' a choisie. Les maisons sont fremees, ne treuve qui li
            die:
          
            «Venés maingier chaiens, le maison est garnie.» Lors li monta au
            coer si grande felonnie qu' il vint a un hostel, s' a l' espee
            sachie: contre l' uis va jostant de l' espee fourbie que le pointe
            est ou bos par sa force fichie. Li hostes sist au feu aveukes ses
            maisnie, sa femme et si enfant. Cascuns a chelle fie avoit par
            devant lui s' escüele drechie; mais quant il ont le noise escouté et
            oïe il sont sali en piés, s' ont le table gerpie. Par les courtis s'
            en va fuiant le compaingnie, car il cuidoient bien que fust le
            baronnie a Polibant le roy qui les ot en ballie, qui venissent
            laiens a eulz tolir la vie pour chou qu' en l' autre chiecle
            tenissent compaignie au pere Polibant, qui ot perdut la vie: pour
            che s' en vont fuiant; l[i] un[s] brait, l' autre crie. Et Bauduïns
            li bers buche uncore .j. fie, se qu' il abati l' uis tout enmi le
            cauchie. En la maison entra, s' a la table cochie, qui de vïande
            estoit bien puplee et garnie; a le table est assis, s' a dit: «Diex
            me benie! Je ne m' en partirai s' arai mai[n]giet ha ie.» Bauduïns
            de Seborc s' est assis au mengier; il n' ot aveukes lui seurjant ni
            escuier, ne hostes ne hostesse ne le vint calengier. .VII. escüeles
            va de potage widier: en .iij. jours n' ot maingiet, s' en avoit
            desirier. Quanc' a l' ostel trouva, menga sans espargnier. Il trouva
            ens ou pot de motton .j. quartier: a ses mains le lancha sans querre
            le grawier. En le hutse trouva de pain demi sestier; a paines se
            pooit point tenir de machier, car il avoit si fain que pour tost
            esragier. Quant il fuit so[ë]lés, Diex prist a gratier, et [puis] en
            son estant se commenche a drechier; il [re]garde partout et devant
            et derier: personne ne trouva qui lui vinge plaidier. Adont a haute
            vois commencha a huchier: «Hostes, venés avant, quar le vous voel
            paier! Et si vous n' i venés, foy que doy saint Richier, vous n' i
            arés huimais ne maille ne denier!» Bauduïns de Sebourc va criant
            hautement: «Hostes, venés avant, pour Dieu omnipotent, et je vous
            paierai [et] bien et largement!» Mais Bauduïns n' i voit
            avironnablement persone qui i viengne, dont le coer ot dolent. Dont
            vint a son cheval sans nul arestement; n' i ot de ramanant c' un sol
            pain de fourment: son cheval le donna a son departement et puis sus
            est montés. A son col l' escut pent; le lanche prist aussi, ne l'
            oublia noient; de l' ostel est issus tost et apertement. Par desous
            le chaucie chevauche lïement; vers une rue torne Bauduïns au corps
            gent. Droit a un quarrefour, se l' istoire ne ment, li salirent au
            dos .xv. laron pullent: le .j. le fiert d' espee, li autres
            ensement, [et quant Bauduwins sent c' on le fiert ensement,] si
            dist: «Biaus sire Diex, a cui li mons apent, qui es che qui ainsi me
            fiert sifaitement? Je croi que ch' est mes hostes, qui voelt avoir
            argent.» Bauduïns de Sebourc forment s' esmervellia quant il senti
            les cos qu' ensi on lui donna; voit les .xv. paiens, dont cascuns l'
            apressa. Lors ait traite l' espeie, le lanche jus geta; l' un des
            .xv. feri que par mi le copa; l' autre feri el chief, le teste li
            trencha, et le tiers et le quart a le tere versa: jusqu' a .vij. en
            ocist et .iiij. en demonta. Li autre s' enfuïrent; Bauduïns les
            cacha. Chil montent au palais; Bauduïns i monta. Et li rois
            Polibans, qui tout chou avisa, fist ouvrir le palais; a sa gent
            escria: «Fil a putain», dist il, «mal ait qui vous porta! Ch' est
            uns estraenges hons qu' avés assalit cha: se vous l' aviés ochis,
            poi vous pourfitera, car Lucions mes peres ne le cognoistera.» Lors
            vint a Bauduïn et bien li demanda de quel païs il fu. Dit Bauduïns
            li a qu' il ne scet qu' il voelt dire ne quel raison i a. Polibans
            sot fransois, car on le doctrina: .j. renoiés de Franche .vij. ans i
            demora, qui li aprist fransois, si que bel en parla; lors dist a
            Bauduïn qu' iloeques l' amena. «Sire», dist Bauduïns, «et on le vous
            dira; .j. hons sui d' aventure, qui par le païs va. .I. vens et .j.
            orages en le mer me leva, qui en cheste partie mon vassiel ariva: mi
            compaignon noïrent et mes corps esquapa en une yle deserte ou homme
            n' abita; si aleit .vij. journés, tant que mes corps vint cha. En
            .iij. jour li miens corps point de pain ne gousta. Quant je vi
            cheste ville, mes cuers s' esleecha pour avoir a mengnier. Mais trop
            mal m' i ala: n' i trouvai l' uis ouvert a hostel qui fuit cha, n'
            onkes i vi persone ne decha ne dela. Ne maint nus chi endroit? Or ne
            me chelés ja: ou ch' a esté mourtores qui tous ochis les a?» Quant
            Polibans l' oï, adont li recorda
          
            pourcoi par le cité homme et femme ne va; le cause li respont, que
            riens ne lui chela, et le loy et l' usaedge, telle c' on le tint la.
            Quant Bauduïns l' entent, forment s' esmerveilla, si dist: «Maudis
            soit chius qui tel loy estora ne qui onques i cruut, ne qui ja i
            crera!» «Paiens», dist Bauduïns, qu' a Sebourc fu nouris, «de che
            que vous creés sui forment esbahis, qui faites ensement tuer vous
            bons nouris par coi en l' autre siecle soit vous parens servis, puis
            le faites ardor et ses vairs et ses gris par coi en l' autre siecle
            il en soit revestis, puis li faites tuer palefrois et ronchis par
            [coi] en l' autre siecle soit montés et jolis. C' est trop fole
            creanche! Pis valés que Juïs: dignes seriés ardoir et eistre en fu
            rostis! Che n' est pas li creanche c' on croit en nous païs, quar,
            quant un hons est mors et du siecle finis, on donne de ches biens as
            povres plus mendis: dou blet et dou argent leur donnoun, dous amis,
            en l' onneur de chellui qui en la cros fu mis. Miex vault car on la
            donne as povres dessus dis c' on les boute en un feu; chertes, c'
            est grant despis, car chou que li fuis art est perdus a toudis.»
            «Par foi», dist Bauduïns, «trop me vois mervelliant pourcoi en telle
            loy estes ensi creant que d' ardor et d' ocire! Trop avés sens d'
            enfant, qui ne creés en Dieu, le Pere tout poisant!» «Et qu' est che
            de vou dieu?» dist li rois Polibant. «Par foi», dist Bauduïns, qui
            tant ot fier samblant, «Diex fist Eve et Adam et le poisson noant,
            les terres et les iawes et l' oisellion volant, si crea Moÿset,
            Ysaÿe, Habrahant. Adam menga le pomme encontre sa commant, puis fu
            il en enfer le noir et le puant et toute lor lignie aval en
            descendant. Diex, qui les volt sauver, nasqui en Bethleant de virge
            pure et digne, honnourable et plaisant. .XXXII. ans ala le monde
            preechant avoec ses .xij. apostres, qui furent bien creant, et fist
            de l' auue vin par miracle poissant et Lazaron ala de mort
            resuscitant. Puis le vendi Judas, qui coer ot sodoiant, .xxx.
            pieches d' argent: marchiet en donna grant. Le Juïs le menerent a le
            crois en batant: mis fu en une crois. D' une lanche trenchant fu il
            ferus au coer, par itel couvenant que li sans i sali, dont [tiere]
            ala crollant, solaus en oscurchi, et li osiel plaisant laissierent
            le voler, tout furent en estant. Et chius qui le feri onques en son
            vivant n' avoit eüt clarté, chou trouvons nous lisant; dou sanc nou
            Creatour ala ses eix frotant: adont ot il clarté, s' ala merchi
            priant et Diex le pardonna. Lors morut maintenant; au tiers jour
            suscita, puis en ala courant drotement a infer, ou furent li dolant:
            trestous les delivra et lor dist en oiant: ' Venés ent, mi ami, e[n]
            ma glore manant.' Ceste loy nous creons, qui nous est pourfitant:
            amis, creés chellui qui pour nostre garant laissa le sien corps
            metre en le crois souffisant.» «Je vous ai bien oït, sire», dist
            Polibant. «Des poins a en vo loy qui moult i sont plaisant: quant vo
            diex fu pendus, que si m' alés prisant, je n' i crerai jamais: trop
            le tieng en mesquant.» «Vassaus», dist Polibans, a le chiere hardie,
            «je ne crerrai vou dieux a nul jour de ma vie, ne vostre loy ne vaut
            une pomme pourie.» «Par Dieu», dist Bauduïns, «vous dites grant
            folie, qui Jhesu Crist blamés, le fil sainte Marie, car par lui nous
            est, voir, toute chose envoïe. Vo creanche ne vault denree ne demie,
            car puis que vous avés l' ame du corps partie, elle va en infer, la
            ou elle est bollie aveuc les anemis: il n' ont autre maisnie. Et
            pour che que je voi le vostre foi falie, vous dirai une cose, qui de
            moi ert taillie, qu' en l' onneur Dieu ferai, qui morut a hasquie;
            se vous le refusés, par ma chevalerie, je terai poi de vous honneur
            ne baronie! Alés, se vous armés, se ne [le] laisiés mie, d' un riche
            jaserant de l' oevre de Surie et de plates d' achier clöees par
            maistrie, de hïamme luisant et d' espee fourbie et de haches
            trenchans et de targe voltie et de cauches de fer en vo jambe
            chausie; puis se venés a moi en une praierie. Je n' arai seul[e]ment
            que ma cote vestie, d' arm[e]üres n' arai valisant une alie fors m'
            espee trenchant, qu' oublier ne voeil mie, si n' averai auberc dont
            maille soit trellie, hïamme ne huvete ne plates de Pavie; tout
            desarmés irai, se Diex me ben[e]ïe, contre vous corps a corps en
            bataille furnie. Et se je ne vous mate ains qu' il soit l' anuitie,
            faites moi encrüer et morir a hasquie; et si mater vous puis ou fin
            que vous corps die: ' Je me rens! Je me rens!' voiant vo baronnie,
            si creés nostre loy, qui tant a seignourie.»
          
            «Vassaus», dist Polibans, «tu scés d' encanterie, qui desarmés te
            veus combatre a cheste fie contre mi corps a corps: tu penses a
            folie!» «Non fai», dist Bauduïns, «car en Dieu je me fie, et qui se
            fie en Dieu bone armure a vestie.» «Vassaus», dist Bauduïns, «alés,
            se vous armés dë aubers et hïammes, de kanques vous volés; je n'
            arai d' arm[e]üres qui vaille .iiij. dés fors me cote vestie que
            vous ichi vaés et cheste bonne espee qui chi mi pent au lés; et che
            je sui vaincus, a fourkes me pendés; se vous estes vaincus, a nostre
            loy crereis.» Et Polibans respont: «Si com vous commandés; je le
            ferai ainsi com vous le divisés: moult seroie couars se n' i estoie
            alés.» Lors dist a ses barons: «Seignour, avant venés! Mes bonnes
            arm[e]üres vistement m' aportés!» Et chil dïent: «Chier sires, nous
            ferons tous vous grés.» Dessus un riche drap dessus l' aire getés s'
            arma le riches rois, dont vous oï avés. Il vesti l' aqueton, de soie
            fu ouvrés, et un riche auberc li fu ou dos getés; unes plates d'
            achier lacha par ches costés et chaindi bonne espee, dont li brans
            fu letrés; espoy, misericorde chaindi a l' autre lés; cauches de fer
            caucha et esporons dorés. Tost et isnelement est ou chevael montés,
            puis pendi son blason qu' a son col fu posés et a mis li hÿamme
            quant il fu adobeis, puis a saisi le lanche, dont li fers fuit
            quarés, et dist a Bauduïn: «Vassaus, or en venés! Jamais ne mengerai
            tant que serés tués!» «Par Dieu», dist Bauduïns, «dont ju[n]erés
            assés!» Polibans de Falise point ne s' i aresta, il a dit a ches
            hommes: «Savés comment il va? Je sui tout esbahis pour chou chius
            vassaus a empris a moi bataille: nulle arm[e]üre n' a! Or ne sai,
            biau segnour, se il me tuera, mais ensamble vou pri que vous aportés
            cha chevaus et arm[e]üres et quanques men corps a de dras et de
            joiaus, si c' on les ardera si tost que chius vassaus ichi tuet m'
            ara; si me dites aussi qu' o moi morir vaura, qui dedens l' autre
            chiecle compaignier me venra: si tost que serai mors, le chiés on
            les tourra par coi en l' autre chiecle point ne m' anoierra.» La en
            i ot .ij., dont cascuns s' escria: «Nous morons volentiers quant vo
            corps mors sara!» Quant Bauduïns les oit, grant joie en demena et
            puis de le pichiet tenrement souspira. «Hé», dist Bauduïns, «Diex,
            quel païs est che cha? Or sont ses gens perdues; Diex obliés les a!
            Mais se puis esploter, mes corps les metera en plus vraie creance
            qu' il n' ont esté pieche a.» Au dehors de Falise Polibans le mena;
            en une praierie li paiens s' arresta, puis dist a Bauduïn, qui aprés
            lui ala: «Cristïens, droit ichi morir te couvera!» Non fera, si Dieu
            plaist», Bauduïns dit li a, «car li hons qui est mors jamais ne
            revenra.» Bauduïns de Sebourc est ens ou champ entrés, adont
            isnelement s' est a genoul getés; jontes mains vers le chiel s' est
            li bers regardés et dist: «Peres des chius, qui tous nous a creés,
            tu estoras Adam et Eve a l' autre lés, tout leur habandonnas et les
            ëuis menés en Paradis terrestre; la leur fu devaés .j. pumier pour
            savoir s' il faroient tes grés; Sathan dist a Evain: ' Dame, vous ne
            savés: s' Adans de che fruit chi voloit mengier assés, aussi
            poissans sarroit comme est ses avöés!' Eve fist tant qu' Adans a lui
            fut acordés, se menga de che fruit, dont il fuit condampnés; et
            humaine lignie en souffri les grietés .lij. ans, tant qu' a Dieu
            vint pités, amour, misericorde, tant c' une volentés li prist de
            rakater tous les maleürés que dëables tenoit saisis et enfremés; car
            n' estoit si predons Abrehans ne Nöés, Ysac et Ysaÿes et Jacob le
            senés, Moÿses et David, Psalemons li loés, n' alaisent en infer
            quant li corps ert finés pour le mesfait d' Adam, dont Diex fu
            aïrés; Diex fu prophetisés plus de .m. ans passés enchois car il se
            fuist en le Vierge esconsés. Diex eslisi la Vierge ains que ses
            corps fuit nés; de toutes bones oevres fu ses corps doctrinés: bien
            devoit li vaissiaus estre d' onour parés, la ou si haus joiaus
            devoit estre plantés: si fu il vraiement, che dist l' autorités. Au
            chief de .xiij. ans fu de tous vices mondés et sage et avisee; moult
            fuit ses corps senés. Bien parut de la Vierge que ses corps sot
            assés quant li angeles li dist: ' Marie, or entendés: avé, Dame de
            grace! En vous est li secrés de Dieu, qui en vo flans se sera
            esconsés: en toi descendera li sainte Trinités' . Et vous
            respondeistes, che est la verités: ' Anchelle sui a Dieu, qui est
            mes avöés: si poet faire de moi toutes ses volentés' .
          
            En che digne parleir fuit [li fruis engenrés en vostre digne cors,
            de sanc, de car, fourmés, et fu Dieu proprement en tes dignes cotés.
            En ce digne parler fu hons tous figurés] qui estoit le Fiex Dieu,
            car sainte Deïtés regnoit ou corps de lui; la fui tes corps parés,
            car du Saint Espirit estoit enluminés; ensi par cheste voie fu en
            tes flans entrés Peres, Fiex, Sains Espiris, .j. nons en .iij. müés:
            et si l' un des .iij. nons est de coer reclamés ce [est] meïsme
            coze: c' est une puretés! Virge, de teil joiel fu tes corps aombrés
            et le portas .ix. mos douchement et söés, puis nasqui de ton corps,
            que n' i sentis grietés; de te saintes mameles fu li lais traslatés
            par divine maistrie en tes corps tous müés, dont chius fu alaitiés
            qui nous avoit creés. Puis veïs ton enfant, qu' il fu en crois
            penés, et d' espine trenchans fu che chiés courounés, de la lance
            ferus et a son ceur navrés que li sans en sali, dont li tamps fu
            mirés et li piere en fendi. La fu tes sans coulés jusques en
            Gorgatas; la fu li osiaus tels le voleir en lassa; et Longis li
            menbrés torcha ses iex du sanc, che fu la verités: par devant tout
            le pople li revint sa clartés; il te pria merchi. La fu tes cors
            senés, car tu lui pardonas: che fu humilités. En infer en alaes,
            dont tu estoies cleis, si en getas le pople, voiant tous les maufés,
            qui la eurent esté bien .v. ans passés. Et a l' Ascentioen refus es
            chius montés. Et a le Penthecouste ëuis reconfortés en samblanche de
            fu tes bons amis privés, s' en est en sainte glise chius signes
            demonstrés. Et li corps de ta mere fu lassus translatés et en ame et
            en corps des angeles adestrés. La est li corps de vous, douche
            Virge, honorés, et ch' est de .xij. estoiles li vo chiés courounés
            et du digne soleil est vous corps aournés et deseure le lune de vous
            .ij. piés passés: sains J[eh]ans le testmonge, car il en fu portés
            ou saint trosne luisant et la vit ses secrés du noble Paradis, qui
            nous est aprestés se nous ne le perdons par nous desloiautés. Diex,
            si con j' ai dit voir et que ch' est verités, si me voilliés aidier
            par vo sainte bontés contre ce mescreant, qui mal est avisés quant
            ne croit le pooir, sire, que vous av[é]s.» A icheste parole est en
            estant levés; il dist a Polibant: «De mon corps vous gardés! Je vous
            deffi de Dieu qui en crois fu penés!» Lors a traite l' espee.
            Polibans ch' est hastés: primiers le cuida bien ferir par les
            costés, mais li bons Bauduïns est prés de lui alés: par mi le corps
            l' ahert, du tour fu avisés; par terre le geta, puis le fiert a tous
            leis; maintenant l' eüst mort s' il ne fust si armés. «Helas», dist
            Polibans, «quetis, maleürés! Or sui issi endroit malement atrapés:
            je croi qu' en l' autre chiecle iere anuit hostelés!» Bauduïns de
            Sebourch fu plains dou vassalage: il fiert a Polibant de son espee
            large. Et chius est relevés, mais c' est a son domage, car li sans
            li filoit encontre val herbage. Puis li dist Bauduïns moult haut en
            son langage: «E, Sarrasins», dist il, «tu as ou corps le rage, que
            ne veus croire Dieu et [en] son douche ymage!» Et Polibans le rois,
            qui fuist de jovene eage, va envers Bauduïn, le courtois et le sage;
            de l' espee treanchans, qui jadis fu l' aufage, fiert aprés Bauduïn
            [pour li faire hontage. Et Bauduwins] li saut tout adés au visage,
            puis l' ahert a deus bras, si le gete en l' erbage, puis le fiert a
            deus mains; si li pourfent la targe. La avoit Polibans tel dolour et
            tel rage de [ce] qu' il n' i savoit quachier son avantage paour ot
            dou morir, mais Bauduïns s' atarge: bien l' [e]üst mis au fu, mais
            pour son grant parage ne l' osoit pas tuer pour le sien hirritage;
            nonpourquant le feri tout parmi le corsage que le sang li en fait
            salir sus le preage. «Helas», dist Polibans, «chi paierai treuage!
            Dëable ont envoiet chestui en mon manage; je croi qu' en l' autre
            siecle ferai anuit pasquage!» Polibans de Falise ot moult le coer
            dolant quant il ne poit tuer Bauduïn le vaillant; au miex qu' il
            onques pot se lieve en son estant, puis entoise l' espee, qui bon ot
            le tranchant: si comme il dut ferir Bauduïn le possant le veüe li va
            la endroit si troblant, nulle chose ne vit deriere ne devant: li cos
            qu' il ot esviet va en terre avalant, demi piet largement va en tere
            fichant. Et Bauduïns li crie: «Par me foi, Polibant, si m' eüssiés
            ateint, jamais n' ailaise avant!» Et Polibans s' escrie: «Tu me vas
            enrautant! Je ne te puis veoir, et s' entens ton romant: tu es un
            encanteres de Toulette le grant.» Quant Bauduïns l' oï, si en va
            larmoiant;
          
            or sceit bien de chairtain que Diex i va ouvrant; ses mains joint
            vers le chiel, si va Dieu gratiant. «Ahi, Peres», dist il, «qui
            dedens Bethleant naquesis de le Vierge pour nous faire garant, je te
            lo et gratie, quar bien est aparant qu' il te souvient de moi: bien
            m' e[n] vois perchevant!» Lors dist au jone roy qu' entour lui va
            frapant: «Sire, si je voloie, vous morriés maintenant; ne vous veul
            pas tuer, ains atenderai tant que vous arés le ceur a Dieu le tout
            poisant.» «Vous atenderiés trop, vassaus», dist Polibant; «car ja ne
            le crerai es jours de mon vivant: puisqu' il se lassa pendere, a
            deables le commant.» Polibans de Falise environ lui frapoit, mais il
            ne veoit goute, dont moult li aniot, si dist a Bauduïn qu'
            enchanteres estoit. Dou plat de son espee Bauduïns le frapot; ne le
            volt pas ochirre, mais adés atendoit qu' il eüst cogn[i]chanche. Et
            Diex, qui le voiloit remetre a bonne voie, miracle i demonstroit,
            car en celle nuee, qui ensi le troubloit, i vint telle clartés que
            tous s' esbaïssoit, et un angeles aussi, que Poliban disoit:
            «Polibant de Falise», dist l' angele la endroit, «croi Dieu le tout
            poisant! Saches, tu araes droit. La proi[e]re chest homme t' a mis
            en si bon ploit que Diex te pardonra che qui tes corps faisoit.»
            Quant Polibans l' oï, a terre se getoit, et dist a Bauduïn que de
            tout se rendoit et qu' en l' onneur de Dieu baptiser se feroit.
            Quant Bauduïns l' entent, grant joie demeinoit. Polibans li rendi
            maintenant son espoit et le mainne ou palais, que reluisans estoit;
            a boire et a maingnier delés lui s' asseioit. Ensement aide Diex les
            siens quant il ont droit. Ensi chius rois paiens fu adont converteis
            par le voloir de Dieu, le Roy de Paradis. Au bore et au maingnier a
            Bauduïn assis, puis li dist douchement: «Frans chevaliers gentis,
            puis que je croi en Dieu, qui est Peres et Fils, je ne voel demourer
            jamais en che païs, car si je demouroie, tantost seroie ochis.»
            «Pourcoi?» dist Bauduïns, li prex et li gentis. «Sire», dist
            Polibans, li chevaliers nouris, «a ma terre marchist li roys des
            Haus Assis, .j. poy dela Baudas ou .v. liewes ou .vj.: chë [est] un
            felles prinches, orgoellieus et despis; de la Rouge Montainge est
            prinches et marchis. Or vous dirai comment il a ses gens nouris: je
            vous di que chius roys a fait un paradis tant noble et gratïeus et
            plain de tels deliis qu' il n' a coer en che monde, tant fu grans ne
            marchis, et il fuist en che lieu, dont ichi vous devis, qu' il ne
            fuist maintenant de joie rasousis, car en che paradis est un riex
            establis qui se partist en trois en che noble pourpris. En l' un
            coert li clarés, d' espises bien garnis, et en l' autre li miés, qui
            les a resouffis, et li vins de pieument i queurt par droit avis. Li
            saille et li pressins, roses et floir de lis, gingembres et canele
            et chucre et asur bis, toutes coses flairans pour estre resjoïs i
            poroit on trouveir, [de] che soiés tous fis. Il n' i vente ne gele:
            che l[i]és est de samis, de riches dras de soie bien ouvrés a devis.
            Et aveukes tout che que je chi vous devis i a .ij. puchelles, qui
            moult ont cler les vis, carolans et tresquans, menans gales et ris;
            et s' i est li dieuesse, dame et suppellatis, qui doctrine les
            autres et en fais et en dis. Celle est la fille au roy qu' on dist
            des Haus Assis: Ivorine est clamee la dieuesse gentis; n' i a si
            bele pucelle jusqu' as pors des Juïs ne si tres gratïeuse en .lx.
            païs. Elle a le corps bien fait et tailliet par devis, plus droite
            que bougons ne que mairiens assis, plus blanche que la nos; si a les
            iex traitis et le bouche petite, les dens blans et petis, les iex
            vairs com faucons nobles et agentis; coulouree que rose, blanche com
            flour de lis; le nés droit et bien fait. Tant est ses corps garnis
            de parfaite biauté et en fais et en dis qu' il n' est hons en ce
            monde qui n' en fuist resjoïs. Chelle Yvorine est dame del lieu dont
            je vous dis et s' a .ij. pucelles, belles a grant devis; menestrés
            de vïelle et d' enstrumens jolis maintiennent la dedens joies et
            tout delis. Il n' est coers en che monde qui tant fu assouplis que,
            s' il estoit laiens, qui n' en fuist rejoïs. Or fait chius rois
            entendre a grans et a petis, si tost qu' il saront mort et du siecle
            fenis, qu' il seront la dedens en che noble lieu mis. Leus c' uns
            enfans est neis et qu' il est aspanis le sire de che lieu prent les
            enfans petis et si les fait nourir .viij. ans ou .ix. ou .x. dedens
            un lieu oscur; la les met on toudis aveukes males bestes: kiens [et]
            cas et soris, culoeres et lisaerdes, escorpions petis. La endroit ne
            peut nuls avoir joie ne ris; et au chief de .x. ans, quant on les a
            nouris
          
            de boire et de mengier, mais n' ont autre delis, adont les met on
            hors de che lieu que je dis, et li rois, qui est sires, maistres et
            posteïs de la Rouge Montaingne, ensi que je vous dis, fait meneir
            ses enfans dedens son paradis. Chil qui ont eü doel et tristece tant
            dis, quant il voient che liu qui tant [est] seignouris, il croiient
            bien de voir, et cascuns en est fis, que che soit Paradis, li tres
            nobles pourpris, si prient lor seignour, qui tient ches edefis, car
            il puissent tant faire et par fais et par dis qu' i puissent [estre]
            el lieu couronné et assis. Et li rois si lor dist: ' Chius qui ert
            mes amis et qui ara mes greis et mes boins acomplis, tantost qu' il
            sara mors, il seroit droit ci mis; se vous ne voliés faire et mes
            boins et mes dis vous rirés droit el lieu, sachiés, ou je vous pris'
            ! Chil qui ont volenté d' avoir che paradis font le commant lor roy,
            qui tant est posteïs. S' il disoit a son homme: ' Va t' ent droit a
            Paris, si me fier d' un coutel le roy de Saint Denis' ! jamais n'
            aresteroit ne par nuit ne par dis, s' aroit tué le roy, voiant tout
            ches marchis. De tel matere sont, et pour che le vous dis que, s' il
            savoit de vrai que cruce Jhesu Cris, tantost commanderoit a un de
            ches subgis qu' il me venist tuer, s' en aroie du pis.» «Sire», dist
            Polibans, a le chiere membree, «li rois des Haus Assis a sa gent
            encantee pour icheste ordinanche que je vous ai contee. En chelui
            paradis dont je fai divisee est sa fille Yvorine hautement couronee:
            ch' est la plus bele dame qui soit ou siecle neie et le plus
            gratïeuse et le miex enparlee; douche vaire et rians, et tré bien
            lui agree.» Et quant Bauduïns ait le parole escoutee, si jura Dame
            Dieu et le vertu nommee, jamais ne renterra en Franche l' alosee si
            ara le puchelle veüe et regardee. Lors dist a Polibans: «Or oiés ma
            pensee: je vous prie pour Dieu qui fist chiel et rosee, que me
            voilliés mener, s' il vous plaist et agree, au roy des Haus Assis,
            qui [a] teel ronomee, car de son paradiis vaurai veoir l' entree et
            le puchelle aussi, je l' a ja enameie.» «Polibans de Falisse», dist
            Bauduïns, «entent: je vous prie pour Dié, le Pere omnipotent, qu' en
            la Rouge Montaingne me menés vistement veoir che paradis et le bele
            au corps gent; volentiers le veroie et le sien airrement.» Et
            Polibans respont: «A vo commandement.» Son oire apareilla tost et
            hasteement, s' on Falise laisie et tout le casement. Devers Baudas
            s' en vont le chemin droitement: chou est une chités par devers
            occident; li califes estoit sires du tenement. Or avoit a che tamps,
            se l' istoire ne ment, en le chit de Baudas Kristïens jusqu' a cent,
            qui manoient illoec par un treü d' argent que cascuns Cristïens au
            roy calife rent. Li peres du calife, qui regna longement, ama les
            Cristïens et Dieu primierement et pour che consenti en son tamps
            bonnement [a] le Crestïenté en Baudas logement e lor fist establir
            .j. monstier noble et gent, ou Crestïen faisoient faire lor
            sacrement; une moult noble piere lor donna proprement, ou on avoit
            posé Mahon moult longement. Quant mors fu li califes et ot priis
            finement, sires en fu ses fiex, qui haï durement nostre gent
            crestïene; mais en fin vrai[e]ment fuit moult bons Crestïens: Dieu
            servi loiamment, et pour une miracle qu' il vit tant clerement; car
            chius qui voit le bien vaut pis s' il n' i entent. Seignour, ichius
            califes, qui a che tamps regnoit, le loy des Crestïens moult
            durement haiot. Si homme son dolant car on les soustenoit; a lor
            segnour disoient que folie feroit s' en la chit de Baudas longement
            les tenoit. N' i avoit Sarasin, leus que le moustier voit, ne fache
            encontre ordure. Et puis si les raquoit et dïent au calife que, s'
            il n[e l' ]abatoit, qu' aïde ne amour de ses hommes n' aroit.
            «Seignour», dist li califes, qui bien les escoutoit, «j' eus en
            couvent mon pere, quant dou chiecle finot, que ja li Crestïen, qui
            sont de pute foit, n' aroient mal pour mi; et la mi je ma foit et
            bien en sont chartré Crestïen si endroit et doivent le moustier tout
            adés tenir droit. Or regardés comment li miens corps lor poroit
            mesfaire en nulle ghise que g' i eüse droit: j' en seroie blasmeis
            et grans pichiet serroit. Li hons que se parjure trop fait mavais
            esploit: as dëable d' enfer sen ame recognoit.» «Segnour», dist li
            califes, «quiconkes est preudons ne se doit parjurer: che n' est mie
            raisons; mais regardés comment les Crestïens nuirons, sauve mon
            ser[e]ment, car ensi le voillons.» «Sire», dïent paien, «et nous le
            vous dirons: li moustiers qui est fais, qu' abatre desirons,
          
            il i a un pilier qui soustient les perrons et enmi che piler, che
            est drois li molons, a une pierre assise, laquelle nous rarons: il a
            .c. ans passés qu' assis i fuit Mahons; or leur donne vos peres,
            dont che fu mesprisons. Ceste pierre, biaus sire, Crestïens
            demandons; il ne le porront rendre, pour vrai le vous disons, si li
            moustiers n' est mis par pieches et par mons et s' il estoit
            desfais, jamais ne le larons refaire chi endroit: ensement averons
            faites et acomplies nostres ententions.» «Seignour», dist li
            califes, «et nous vous acordons ceste piere a ravoir. Mahon i
            asserrons: si comme fuit jadis nous l' i remetterons. Maistre Thumas
            briefment chi endroit manderons.» Et paien respondirent: «Et nous
            vous en prions.» Maistre Thumas manderent, qui les cheveus ot lons:
            prestres fuit courounés, si cantoit les lichons, les enfans
            baptisoit et rent confessions; ichius maistres Thumas estoit .j.
            bons prodons. Li califes manda le boin maistre Thumas; et quant li
            prodons ot le mant dou Sathanas, adont i est venus tantost
            isnelepas. Quant le voit li califes, lors lui a dist: «Prelas, je t'
            ai ichi mandé, voiant mes advocaes, si voeil que le grant pierre,
            honnie c' uns hanas, de marbre reluisant, entailliet a compas - or
            est en ou piler devant saint Nicholas - delivres a ma gent; se
            rendue ne l' as entre chi et .viij. jours, abatre t' en verraes le
            moustier a tes eix et metre tout au bas. Ma gent voeillent ravoir le
            pierre que tu as: Mahon i poseront, Jupin ou Quaïdas. Il a .c. [ans]
            u plus c' on i mist a solas Mahon le nostre dieu, dont che n' est
            mie estas que li vous moustiers soit fais de nostre harnas.» Quant
            le maistre l' oï, adont devint tous mas, si a dit au calife: «Voir,
            tu nous honniras se rendons cheste pierre. Hé, roys, enchois aras de
            nostre avoir pleinté, tant qu' avoir en vauras!» «Vous parlés pour
            noient», dist le rois de Baudas. «Je ne prenderoie mie tout l' avoir
            de Damas. Ma gent n' aront jammaes ne joie ne soulas devant que
            cheste pierre rendue nous aras; or faites qu' on le raet et si n' en
            prïés pas, car je l' escondiroiie le pere Brohadas.» Adonques fu li
            preistres dolans, tristes et mas, si a dit au calife: «Mal m' a
            plait chius estaes!» Maistres Thumas repaire par d' envers son
            monstier; la cloke fait sonneir sans point de l' atargier, par coi
            li Crestïen vienguent a lui plaidier, et il i sont venu, ne la
            vaurent laissier. Maistres Thumas monta en se esscafaut d' or mier,
            ainsi com il vousist a che gent preechier, puis lor a dit:
            «Seignour, vechi grant encombrier: li califes m' a dit, ne le poons
            laissier, que cheste piere la qui soustient no clochier, que ches
            peres jadis nous fist si envoier, or le voit li kalifes avoir sans
            detrïer et si n' en voeilt avoir ne obole ne denier; s' en .viij.
            jours ne le ra, il ferra despichier par le gent sarasine et verser
            no monstier. Et je sui bien chairtains qu' ou siecle n' a ouvrier ni
            homme nul si sage jusques a Monpelier qui nous poit par s' avis dire
            ne conseillier c' on peüst cheste piere hors du piler sachier sans
            le moustier abatre et tout jus trebuchier: et pour chou le demandent
            le Sarrasin lanier.» Et quant li Crestïen oïrent che plaidier,
            adonkes commanchierent trestout a larmoier et pleurent tenrement et
            enfant et moullier et raclament de coer le Pere droiturier qu' a che
            bosong le voille conforter et aidier; devant le cruchefis se vont
            agennoullier. Ensement qu' il estoiient en ichestui mestier, atant
            est Bauduïn et Polibant le fier: ambedoi sont entrei par dedens le
            moustier. Dont vient maistres Thumas a barons deraisnier et si lor
            demanda sans point de delaier s' il croiient en Jhesu, qui tout a a
            jugier. «Oïl», dist Bauduïns, qui tant fist a prisier. Adont
            maistres Thumas leur ala acointier du calife qui deult l' egglise
            trebuchier par la piere Mahon le pilier despichier: «Si sommes si
            dolans, bie[n] cuidons marvoier, ne ne savons conseil qui nous en
            puist aidier, ne califes ne voeilt icheste esreur laissier pour
            chose que lui voeille donneir ne ottroier, car ch' est pour nous
            irer et le plus cour[e]chier: que le chien voeilt ocirre, tuer [et]
            mehaignier, le rage le met seure, se le fiert d' un levier.»
            «Seig[n]our», dist Bauduïns a le chiere hardie, «veschi .j. grant
            anoy, se Diex me ben[e]ïe, car le pierre si est telement establie c'
            on ne [le] poet ravoir par nesune maistrie s' on [n' ]abat le
            monstier tout enmi le cauchie, se Jhesus ne le fait, qui de mort
            vient a vie. Or vous voel conseillier, s' il n' est qui m' en
            desdie. Vous, bonne gent», dist il, «or soit me vois oïe! Prendés
            confession trestout a une fie:
          
            de bon coer repentant chascuns ses pichiés die; quant l' asolution
            nous sarra ottroïe, mettons nous a gennous, pour Dieu je vous en
            prie, devant le cruchefis qui morut a hasquie et par devant l' image
            de la Vierge Marie, pain et iauwe me[n]gant, priant par estudie que
            Diex nous voeille aidier et faire courtosie. Et jou sui bien
            chartains, et si le vous affie, se nous sommes loiael et gent de
            bonne vie, que Diex confortera toute la compaingnie.» Et dist
            maistres Thumas: «Par le corps saint Elye, veschi belle rayson, et
            mes corps s' i ottrie!» Dont commanda chascun qu' il face sa partie
            en itelle manniere com li chose est taillie, ni femme ni enfant n'
            ait le cose laissie. Adont sont confessé, s' ont leur ame adrechie.
            Mais Polibans manda qu' il ne prenderoit mie baptesme nullement en
            ichelle partie, ains serroit sa jovente decha mer baptisie. Quant
            furent confessé toute la baronnie, agennoulliet se sont; n' i a che
            qui ne die orisons de bon coer de la Vierge prisie. La junerent .ij.
            jour, mangant pain et boulie; n' i a chel a pité qui ne pleure ne
            larmie, et prient au Seignour qui sa char ot perchie en la santisme
            crois, navree et travellie, et depuis au tier jour revint de mort a
            vie et geta hors d' enfer toute humaine lignie, que rele[e]chier
            voelle toute le compaignie. Diex i fist au tiers jour miracle moult
            prisie et c' on doit recordeir et croire sans folie, car il est
            approuvé et l' enseigne clergie; l' escripture le dist, qui nous
            achertefie que le pierre Mahon, qui ou mur fuit fiquie, sali hors du
            piler, coi que nul vous en die, droit enmi le moustier, qu' onques
            ne fuit brisie; et demoura li traus, dont le piere ert widie, sans
            piere et sans quailliel, a cascune partie: chou deseure soustient
            par divine maistrie tout en air proprement. Nel tenés a falie:
            encore le voit on en ichelle partie. Segnour, ch' est verités, en
            escript le trouv' on, que li pilers se tient en sa condition, car il
            est trestous wis ensi qu' ens ou moilon; che desseure se tient en l'
            air, bien le seit on, qui l' egglise soustient: che fist Diex par
            raison par les bonnes prieres et par confession. Pour chou le
            ramentoy, c' on ait devotion de lui a confesser et de dire orison et
            de raquere a Dieu et manaide et pardon, car .j. coers confessés en
            grant cont[r]ition a plus d' escout vers Dieu, qui souffri passion,
            et li aide plus Diex a son loial beson que chellui qui ne voelt
            oile, communion. Ve le chi approuvet par figuration: qui plaide
            devant juge, combien qu' il ait raison, quant le juges verra devant
            lui .j. bricon, qui mase cote arra et mauvais chaperon, li juges ne
            donra de lui .j. soel botton: mal sarra escoutés a dire sa lichon.
            Et s' il i vient .j. nobles, qui d' avoir ait faison, li juges lui
            demande clerement a haut ton quel cose il a [a] faire et s' aidier
            le poet on: la poit dire li nobles trestoute sa fachon et prier c'
            on li fache avoir de lui raison: le juges lui ferra sans nulle
            arrestion, et laira toutes coses pour aidier che baron. Sifaitement
            fait Diex au noble, chou sceit on, mais ne veult pas nobleche de
            bliaut siglaton, ne de vair ne de gris n' en donne un esporon,
            entsois le veult loyal en sa condition: ch' est la nobletse Dieu, a
            chelui fait son don. Par la volor de Dieu, qui se lassa pener, sali
            la pierre hors et issi dou piler; droit enmi le moustier le vit on
            cancheler. Adont li Crestïen commenchent a plourer et de coer humle
            et dous Jhesu a reclamer. Bauduïn de Sebourch vont trestout encliner
            pour l' amour dou conseil qu' i lor ala donner. Puis on fait le
            calife isnelement mander qu' il face venir querre le pierre sans
            chesser, et qu' il appresteit sont de la piere liv[r]er; [.j.]
            Cristïe[n]s [le] va a calife conter. Quant li califes ot oï chou
            recorder, cuida c' on li gabast; adont ala monter sus un courant
            destrier et [fist] o lui aleir .lx. Sarrasins pour la cose esgarder;
            dessi jusqu' [au] moustier n' i vaurent aresteir. Li califes entre
            en, qui n' i volt demoureir. Adont maistre Thumas li prist a
            escrier: «Califes de Baudas, or en faites meneir le piere Mahoumet,
            que Diex puist craventer!» Adonques lui monstra d' encoste le piler.
            Quant le voit li califes, le sens cuide derver; puis a dit: «Fel
            glotton, bien savés encanter! Par vostre encantement, dont vous
            savés ouvrer, faites vous che moustier ensi en air porter; c' est
            oevre de dëable, c' est legier a prouver! Par Mahon, vous serriés
            digne de l' embraser!» Adont se regarda, voit Polibant ester
          
            d' encostre Bauduïn le jone bacheleir: ch' ert ses cousins germains;
            lors le va raviser, se li dist: «Polibant, je vous voeil acoleir!»
            Lors l' ahet a .ij. bras pour le prinche fester, et Polibans s'
            escrie: «Volliés en sus aleir, car che vous ne volés Jhesu Crist
            aourer, si vous traiés ent sus; ne vous poroie amer, car je croi
            Jhesu Crist, qui se lassa pener en la saintisme crois pour [nous] a
            raquateir.» Quant li califes l' ot, le sens cuide derver; il escrie
            a ches hommes: «Or le m' alés combrer! Je ferai le glotton en ma
            chartre geter: j' ains miex que je li fache morir et devïer c' on me
            puist nullement dire ne reprouver que j' aie nul parent qui fache
            decliner le loy de Mahommet, qui tant fait a löer!» Adont li
            Sarrasin vont Polibant combrer. Et quant Polibans vit c' on le
            voiloit haper, d' un coutel qu' il sacha va un paien fraper qu' il
            [li] fist le boiaus a terre traïner. Bauduïns de Sebourc ne s' i
            volt arester: pour le sien compaingnon aidier et conforter a trait
            le branc d' achier; ja s' i alast meller, quant tout li Cristïen le
            ceurent acoleir et li ont dit: «Chiers sires, volé[s] vous chi
            finer? Chertes, s' un trestout soel en alés adeser, tous li ors de
            che mont ne vous poroit tenser qu' il ne vous convenist morir sans
            arester.» A grant paine le font en sa pais demourer. Li califes en
            fait le sien cousin guier, puis le fist en sa chartre balanchier et
            ruer; et jure Mahoumet, ou il se doit fïer, jamais il ne laira
            Polibant escapeir. Et Bauduïns remest, ou il n' ot qu' amender. La
            prist si grant annoi, si com j' oïs conter, c' une grant maladie li
            va ou corps entrer, de coi il le couvient en son lit demorer. Et la
            cuida morir, si se fist confesser, puis ferri en langeur, dont ne
            pot respasser, si vendi son cheval [et] son brant d' achier cler,
            toutes ses arm[e]üres li convient aliuver, et che dras il vendi pour
            bore et pour disner. Quant il n' ot plus de fin, si le fist on aleir
            a une hostel[e]rie dormir et reposer, ou Cristïen fasoient les
            povres hosteler. Illoeques fuit lonc tamps pour le sien mal curer;
            grant paine et grant angoisse li convient endurer, car en estrainges
            liex a on moult a porter. Puis c' uns hons est malades en estrainge
            païs, il i poet bien trouver moult poi de bons amis, quant en son
            propre lieu, la on on est nouris, a souvent povres hons famines et
            durs lis. Bauduïns de Sebourch fuit masement servis: Diex, que la
            maladie li taindi corps et vis! Maigres devient et foibles et
            forment amatis, s' ot une maladie, au voloir Jhesu Cris, dont
            [t]elle punasie rendoit ichius marchis que devant l' uis ne passe
            Crestïens ne Juïs. Par deseure une piere c' est Bauduïns assis et a
            dit: «Mere Dieu, Dame de Paradis, tant d' onneur ai eüt et [de]
            vairs et de gris, de robes, de joiaus et de destriés de pris, biaus
            bores, biaus maingniers, tant de carnés delis! Or sui a voloir Dieu
            en tel povreté mis que [je] n' ai pas vailiant .j. tout seu[l]
            parisis! Jhesu, je t' en gratie, qui es Peres et Fils; si tu m'
            envoies mal, ch[ë] est tous mes pourfis: je le tieng a penanche et
            en fais et en dis: encor, si vous voiliés, vrais Diex, aroie pis.
            Tené m' en vraie foi, biaus Peres Jhesu Cris; envoié me assés mal
            adés de pis en pis: plus en a deservi que je n' en sui servis.» Ensi
            dist Bauduïns, li preus et li gentis. Il fuit dessus le pierre tant
            qu' il fu mïedis c' on ne li aporta par sens et par avis a mengier
            ni a bore nie[n] plus c' une soris, et si mengast tré bien, car ches
            maus fu fantis: bien boivot et mengnoit, je ne fust rasoufis. La, n'
            i ot Crestïen dont fust de riens servis, car chascuns si fuioit com
            s' il fust kiens rabis: chellui cui il mesquiet on mesoffre toudis.
            Or fu en povre point Bauduïns au coer fier quant vit c' on ne le
            donne a boire n' a mengier. De la pierre se lieve, d' un baston du
            pumier s' ala li frans vassaus vistrement apoier; par la chité s' en
            va löant le Droiturier dou mal que lui faisoit la endroit envoier.
            La rue crestïene s' en va du oain prieir; persone ne trouva qui li
            donst a maingnier. N' avoit soleir ne cauche ne braie ne braiier
            fors un povre auqueton aussi noir que chendrier; magre avoit li
            vïaire, si bras sont menuier. Il ne soloit avoir el mont plus bel
            princhier, or le tienent la gent a .j. tres lait loudier! Li hons
            qui est malades sans se char a cangier, on dist car il se faint
            souvent, en reprouvier: mais tel raison n' estoit a Bauduïn mestier.
            La rue crestïanne Bauduïns trespassa, ains ne trouva personne qui
            dou [pain] lui donna pour Dieu ne pour sa Mere, pour cui le demanda.
          
            Quant le voit Bauduïns, tenrement en ploura. Devers le chiel regarde
            et Jhesum aoura et dist: «Je te gratie, Diex, qui mon corps fourma,
            car jë averai miex ou pis quant te plaira; tu me poes bien deffaire,
            quant tes noms me crea: qui ne t' en regratie, ja t' amour n'
            averra.» Ensement Bauduïns chelle rue cherqua tant que a .j.
            chavetier Bauduïns s' arresta qui chavates cousoit: son pain en
            gaïngna. Jones fu et plaisans, apertement ouvra. Bauduïns le
            regarde, c' onques mot ne parla. Voit le [le] chavetiers, adont lui
            demanda: «Es tu de mon mestier?» dist il. «Nel choilés ja!»
            «Chertes», dist Bauduïns, «ains mes corps n' en ouvra, mais je vous
            regardoie pour chou que mes piés n' a ne cauches ne solers, n' ai
            eüt lonc tamps a. Donne moi un solers, pour Dieu qui tout crea, et
            un poi de ton pain, et mes corps t' en dira trois fois le Patre
            nostre, qu' a l' escole apris ja, car je sui le plus povres c' onkes
            Diex estora, si te pri el non Dieu, qui sa mort pardonna, et de la
            Mere Dieu, qui .ix. mos le porta et au chief de .ix. mos puchelle en
            delivra: donne moi de che pain que delés vous voi la.» Oit le li
            chavetiers, adont le regarda; si tres povres le vit qu' itel piteit
            en a qu' iloec as caudes larmes tenrement en plora. Puis li a dit:
            «Preudons, pour Dieu entendés cha: en l' onneur de la Vierge que
            Diex tant honnera, vous donrai a maingnier, si ne vous faura ja:
            tant que j' ai .j. denier, le maille on vous donra.» Lors li donne
            son pain et Bauduïns prist l' a: tout ensi que dervés il le
            desvolepa. Adont le chavetiers .j. sollers li donna et une cote
            grise tantost lui endossa: trop courte fuit d' un piet, ses aquetons
            passa. «Par Dieu», dist Bauduïns, «ceste cote mal va!» «E!», dist le
            chavetiers, «grant caure vous fera; or prendés tout en grei et Diex
            vous aidera.» Bauduïns de Sebourc est a ostel venus d' un tres bon
            chavetier, dont il fu revestus, et s' ot .j. viés sollers, car les
            piés avoit nus. La nuit li fist souper boin poisson au vergus et li
            manda dou [vin]. La fu Bauduïns drus et a dit: «Mere Dieu, roÿne de
            lassus, s' ore savoit m' amie, que Diex fache salus, c' uns si faus
            truans fust le mien corps devenus, d' annoi esragerot ses frans
            coers esleüs; mais se garir pooie, que le vausist Jhesus, jamais
            [je] ne serroie ne truans ne cabus.» Le chavetiers li crie: «Vous
            soi[é]s bien venus! Mangiés et si beuvés et si n' i pensés plus, car
            ja ne vous faurai, par Dieu qui fu vendus. Et s' en vostre santé
            estiés bien revenus, je vous aprenderoie, par les sains de lassus, a
            refaire solers, s' en seriés retenus.» Bauduïns ne respont, ains s'
            est de che teüs. Et dist le chavetiers: «N' est che point vous argus
            d' aprendere mon mestier et de faire tout sus?» Et Bauduïns respont,
            li preus et li membrus: «J' ameroie trop miex que je fuisse pendus!»
            Quant li chavetiers ot Bauduïn le poissant, a rire en commencha;
            grant joie va menant, si dist a Bauduïn: «Or n' alés desprisant
            nostre gentil mestier; chavetier sont vaillant et che bovent le vin
            comme plus souffisant: et si vous vient a point ce que je voi
            gaignant.» «Chertes», dist Bauduïns, «ne vous voi pas blamant: dou
            bien que m' aveis fait vous vois regratiant; et s' avoir puis pooir
            jamais en mon vivant, bien le vous merirai, s' il plaist a Dieu le
            grant.» [Ciertes bien le meri Bauduwins le vallant,] car puis l' en
            fist porter couronne d' or luisant et fui roys de Baudas: chu dïent
            le romant et les vraies croniques nous vont seneffiant que Bauduïns
            fist roi dou chavetier sachant pour le bien qu' il lui fist quant
            besong en ot grant: car on ne doit pas prendre, ce dïent li auquant,
            courtosie ne don de persone vivant, s' en aucune manniere, en fait
            ou en samblant, n' en voelt on remerir, quant on voit l' aparant.
            Bauduïns de Sebourc a le chiere membree fu o le chavetier ostelés la
            vesperee; de ses biens lui donna adont mainte journee, tant [c]o[m]
            il ot le char garie et respassee. Une grise cote ot Bauduïns
            endossee: courte li fuit d' un piet et si li fu poi lee, si qu' au
            vestir li est trestoute desquiflee. Puis avient a che tamps dont je
            fai divisee que li califes fu en sa sale pavee; la disoient [sa]
            gent que la gent crestienee serroit bonne essillie et de Baudas
            boutee. «Seignour», dist li califes, qui la chiere ot membree,
            «quant je leu demandai le grande piere lee, tantost le me
            baillierent, ch' est verités prouvee: leur egglise ne fu cheüe ne
            versee; or ne sai tour viser dont leur loy soit faucee.» La ot .j.
            Sarrasin qui le barbe ot mellee; n' avoit plus sage Turc dusques en
            Galilee: ebrieu savoit parler, le raison de Judee;
          
            .xxx. langages sot par soutile pensee, si savoit le latin miex que
            personne nee. As Crestïens avoit despitté mainte annee et on li ot
            aussi l' Escripture monstree et le loy Jhesu Crist et dicte et
            recordee et le sainte Escripture et dite et divisee tant qu' une
            rayson vit en no loy ordonnee que Diex dit proprement, entchois que
            fuist penee, sa digne char en crois ferue ne clöee, car Diex dit de
            sa bouche, le rayson est prouve[e], en le sainte Escripture, dont
            nous loys est fondee, que s' il estoit .j. hons en creanche rieuelee
            si bons et si loiaus, de si vraie pensee qu' otant de justetet fust
            en lui espiree c' uns grans de seneveil est grans enmi la pree,
            porroit dire briefment: «Os tu, montaigne lee: je voel que tu t' en
            voises sir en cheste valee!» Et si li loiautés estoit en lui entee
            otan c' uns grains est grans, en lui encorporee, li montaingne a son
            dit seroit tost eslevee et s' en iroit seioir ou chius l' airoit
            rouvee. Ensi chius Sarrasins a calife contee cheste rayson ichi, que
            je vous ai contee. Quant li califes l' ot, si dist sans demouree:
            «Par cheste voie chi que m' avés recordee aront li Crestïen la vie
            definee, car che le mont de Thir, qui tant a renommee, ne me fon
            eslongier de chi demi louvee, je les ferai morir et widier ma
            contree!» Ensi a li califes en lui cheste pensee; il est mal avisés,
            car n' est persone nee qui ait de justeté demie ne denree, car il n'
            est si preudons decha le mer salee, ne dela ensement jouques en
            Gallilee, tant eüt fait de bien e[n] scïense reveillee, penanches,
            abstinanches, ni orisoen contee, ne junet ensement, ne le Vierge
            honnouree servir tout son vivant en devote pensee, et par confession
            eüst sa vie usee, c' on puist juste appeller, ch' est verités
            prouve[e]: a .j. tout seul regard a justeté faussee. Le califes a
            fait mander isnelement maistre Thumaes, qui fuit de bon entendement,
            et il i est venus sans nul arestement. Li califes li dist: «Maistres
            Thumas, entent: en vous sainte Esscripture, ou Ewangele apent, a .j.
            parler moult fol, ainsi on le m' aprent, qui vostre loy destruit et
            dechoit laidement, et pour coi on poit dire que creés faucement et
            que le loys de Dieu ne vaut mie granment.» «Qu' est che?» che dist
            li prestres. «Argue vistement! Q' a mi voelt despiter et faire
            argüement, si vienge encontre mi monstreir son parlement; et se [je]
            ne vous fai solution briefment, si me faites ardoir et trestoute ma
            gent.» Salatris se leva, qui li dist hautement: «Maistres Thumas»,
            dist il, «vous parlés folement! J' argüerai a vous, car je sai bien
            comment .j. mos d[e l' ]Escripture vous demonstre et aprent que Diex
            dist de sa bouche trestout generalment que, s' uns hons crestïens
            creioit si fermement en le loy Jhesu Crist et de tel essïent, et qu'
            il fuist si preudons, creans si loialment qu' il eüst justetet en
            lui tant seul[e]ment outant c' uns grains est grans, senevel ou
            fourment, il porroit a .j. mont dire souffisanment en disant: ' Sus,
            montaigne, lieve te apertement! Va seioir en che vail par d' envers
            Orïent' ! Li mons se lieveroit a Dieu comma[n]dement et iroit ens ou
            val ou chius diroit briefment. Chius mos en l' Ewangelie ens[i] est
            proprement: et vous de l' Evangelie dite chairtainement que tous est
            verités quant qu' Ewangelie aprent. Dont li califes dit tout au
            commenchement que, se li Crestïen de vou gouvernement n' ont tant de
            loiaulté entr' iaus, qui sont .j. cent, que le haut mont de Thir,
            qui est grans durement, ne faites eslongier et venir vistement ou
            val de Jaauquim par d' envers Occident, qu' il tient vo loy a fauce
            et trestoute vo gent, si vous ferai ardor a doel et a tourment!» «J'
            avoie», dist califes, «tout chestui parlement.» Et dist maistres
            Thomaes: «Vous parlés folement! N' a si juste personne jus[ques] en
            Orïent que par un soel regart ne peche mortelement! Prendés par
            devant vous une coupe d' argent et puis i mettés vin ou claré ou
            piument, tout le melleur bouvrage qui soit ou firmament; quant vous
            l' arés emplie de che vin noble et gent s' un bien poi de venin i
            metés esroment cis qui le bouvera et metera au dent, morir le
            couvera a doel et a tourment. Ensi est d' un preudomme et de bon
            essïent: il poet par un penseir pequier si fausement que, s' il
            moroit tantost sans nul confessement ou avoir repentanche qui de bon
            coer descent, li dëable d' enfer, qui sont nor qu' esrement,
            emporteroient s' ame en infer droitement; li bien qu' il aroit fait
            ne lui vauroit noient: ainsi par cheste preuve en fais
            demonstrement.»
          
            Il n' est si mauvais sours que chius ch' öer ne voeilt. Maistres
            Thumaes disoit chou que dire il estoit. Li califes, qui fu assis el
            faudestoet, li dist: «Maistres Thumas, tout chou laissier t' estoit,
            car cheste espreuve si pas avenir ne poet. Au pourpos que je di n'
            e[n] donroie .j. estoit, mais le mont fait aleir ou mes maistres le
            voelt ou je vous destruirai: ensi le corps me moet.» «Ha», dist
            maistres [Tumas], «tant vente com il ploet!» «La», dist maistres
            Thumas, «vous nous ferés morir sans cause et a grant tort, car le
            haut mont de Thir ne se mouv[e]ra ja, coi qu' il dove avenir, pour
            cose qu[e] Diex puist loiauté en nous vir! Tout sommes pecheour; or
            morons com mathir: endureir nous convient chou que Diex voeilt
            souffrir, car a vous nous convient tous ensamble obeïr.» «Thumas»,
            dist li califes qui Baudas doit tenir, «aussi bien porra Diex faire
            le mon venir ens el val Joaquin pour le valee emplir qu' il vous
            donna le pierre sans vous monstier cheïr. Sachiés, si vous pöés
            chest afaire acomplir, que tantost me verrés a vo loy convertir.» Et
            dist maistres Thumas: «Or vous voilliés souffrir a faire cheste
            esreur: ne porroit avenir; et je vous ferrai, sire, .j. sommier d'
            or venir, de coi vous porrés bien vous gerres maintenir.» Li califes
            respont: «Bien m' i pöés oïr: si vous ni faites chou que vous öés
            gehir, vous et trestous les autres ferrai en fu bruïr.» «Helas», che
            dist li prestres, «qui le kien voelt honnir, le rage li met seure,
            pour lui faire morir!» Or fu maistres Thumas cour[e]chiés et irés;
            dou palais est issus, que n' i est arrestés. A son moustier revint
            li predons honnorés; il a dit a son clerc: «Or tost, l' apel
            sonnés!» Et chius sonna le clocke, si a lors assamblés trestous les
            Crestïens, qui les coers ont troblés. Maister Thumas lor dist:
            «Seig[n]our, or entendés: li califes nous het et trestous ses
            barnés! J' ai esté des paiens maintenans argüés, si nous est un
            grans fais et querquiés et donnés, car il nous faut morir, chou est
            la verités, se li haus mont de Thir, seig[n]our, que vous savés, ne
            s' est ains .iiij. jour abaissiés et müés: ou val de Joaquin faut
            qu' il en soit portés. Or regardés, seignour, comment vous l' i
            arés; je ne voi chi nul tour, par Dieu qui fu penés, ne vous faille
            morir, dont ch' est doelz et pités, si que je vous conseil que vous
            vous confessés et vous apareilliés au miex que vous pöés pour
            rechevoir la mort, car chairtes vous l' airés: vous ne pöés falir;
            eschaper ne pöés.» Dont souspira le prestres; a terre s' est getés.
            Qui veïst Crestïens par le moustier pasmés et plourer tenrement, si
            fust grande pités! Leur femmes, leur enfans ont vistement mandés; il
            acolent l' un l' autre douchement et sowés. La fuit le chavetiers,
            qui s' est haus escriés: «Seignour, pour Dieu merchi, enchois que
            vous morés, venés en ma maison; vos solers raquatés!» Ou moustier a
            Baudas, qui la fu par treü, estoient Crestïen dolant et irascu.
            Bauduïns n' iestoit mie ou moustier ou che fu, ains gisoit sus .j.
            lit, s' avoit li corps vestu d' une cote moult grise, qui trop
            courte lor fu; il estoit mal haitiés, car grant mal ot e Diex, que
            li Crestïen estoiient irascu! Maistres Thumas lor dist: «Or soiés
            pourveü de rechevoir la mor et d' ardoir en un fu, car li califes
            voeilt que soions irascu et trestous essilliet et a no fin venu. Ne
            me poch escuser encontre son argu: li mos de l' Ewangiele, qui fu
            dis de Jhesu, nous metera ou fu. Nous sommes tout perdu, car li
            raison temoingne che que li mescreü ont mis a moi en plache. Pas n'
            i a respondu, car nous ne valons mie d' estre ainsi secouru: li
            dignetés est grande, pas n' i sommes venu. Or prions Dieu merchi,
            nous en sommes tenu. Aions vraie creanche. Morons en bon argu, par
            coi nous ne soions de Paradis eskieu.» Adont von larmoiant li grant
            et li mennu; l' une acole son fil et li autre son dru, et prient
            Jhesu Crist qu' il soiient secouru. Au moustier a Baudas menoient
            grant dolour: la pleurent tenrement li grant et li menour et prient
            Jhesu Crist, le Pere creatour, qu' il ait merchi de[s] ames par la
            soie douchour. Et Sarrasin busquoient au moustier tout autour et
            disoient en haut li fellon boiseiour: «Li montaingne s' en va! Venés
            i, traïtour! Par Mahon, bon serriés tout mis en .j. caut four!» Il
            ont l' uis debrisiet au busquier toute jour. Et dist maistres
            Thumas: «Laissiés estre, seignour; si vous entreis chaiens, par le
            Dieu qui j' aour, ne le porriés valoir pour d' or plaine une tour.»
            La ot .j. damoisel, fiex fu d' un ammachour: maistre Thumas geta de
            moult orde puour qu' en le rue trouva; de coi il fist folour, car le
            prestres l' ahert par si tré grant irour,
          
            en son moustier le gete a forche et a vigour: encontre .j. grant
            pileer le geta de tel tour, le teste li esmie; la morut a dolour.
            Dont keurent Sarrasin, criant a grant tristour: «Par Mahon, tout
            morés, fel cuivert boiseour!» Et Crestïen fremerent lor monstier
            tout entour. Li califes i vint, qui en sot la voi[r]our; adonques
            defendi et pria par amour c' on [ne] fesist nul mal dessi jusqu' a
            tiers jour celle gent crestïene sus a perdre s' onnour: et [qui] la
            mesferoiet valissant une flour jusqu' a terme passet, il morroit a
            dolour. Adont furent gardé et par nuit et par jour, et fremerent les
            portes qu' i ne voisent ailliour. Or ont li Cristïen plus que devant
            hisdour. Plus gele, plus destraint, che dïen li pluisour. Or sont li
            Crestïen en grande souspechon, car bien cuident morir a grant
            destuction. La furent toute jour en grande affliction: l' un pleure,
            l' autre crie ou gist en pasmison, l' un acole son dru, li autre son
            baron; entre leur bras tenoiien pluseurs leur enfanchon, douchement
            les basoient en criant a haut ton: «Diex», dïent Crestïen, «quele
            percussion! Biaus sire, Diex de gloire, car nous faites pardon!»
            .II. jours furent ainsi en telle marison sans bore et sans mengnieir
            qui vaille un sol botton en priant Dieu merchi, qui soffri passion.
            La lor dist une vois une douche raison: «Bonne gent, entendés: vous
            arrés garison, mais che ne sera mie pour vous ne pour vo non, ains
            ert pour un saint homme de bonne norrechon qui est en cheste ville
            droit a une maison: ch' est le bon chavetier. Or vous mande Jhesum:
            alés a son hostel pour cheure le preudom, si li faites honnour et
            reveration; et Diex a se proi[e]re, s' il demande son don, i
            monst[e]ra miracles, que bien le verra on.» Dont s' acoisa li vois,
            plus ne dist o ne non. Du moustier sont issu, et crois et confanon
            vont aveuke aus portant, disans mainte orison. Or s' en vont
            Crestïen chantant a vois serie une belle orison, che [est] la
            letanye. Diex, que le chavetiers en menoit chiere lie de che que son
            ostel aloit le compaingnie et qu' il ot herbergiet homme de sainte
            vie! Tant vont li Krestï[e]n dont je vous senefie qu' a l' ostel
            sont venu trestout a une fie; Bauduïn ont trouvei. Maistres Thumas
            s' escrie: «Preudons, venés vous ent, pour [Dieu] le fil Marie;
            besoing avons de vous: Diex nous fera aïe par le vostre priere, qui
            a Dieu ert amie.» «Sire», dist Bauduïns, «vous dites grant sotie,
            qui cuidiés ne pensés ni avés mancolie [a] cheste rayson chi. Voir,
            si bons ne sui mie que Diex chou fist pour moi ma proiere adrechie:
            je sui uns povres hons, si ne me gabés mie: nonpourquant, biaus
            seing[n]our, par le corps saint Elye, se gaber me voeilliés, je vous
            en regratie.» Et dist maistres Thumas: «Preudons, je vous en prie:
            venés avokes nous, se nous sauvés la vie!» Adont des Crestïens, qui
            tant o[n]t seignourie, fu ahers Bauduïns, a le chiere hardie. A
            eüreus se tient qui sa cote soullie poet frotter et baisier et
            touchier une fie: bien croient que lor puist garir de maladie. Voit
            le li chavetiers; a Bauduïn s' escrie: «Je ne plains pas ma cote que
            vous avés vestie: a defaire sollers l' ai mainte fois honnie.» Je
            croi que se Diex fuist descendus de la nue ne fuist pas sa jouvente
            si tres bien recheüe comme fuist Bauduïns, a le chiere menbrue.
            Jusques li chavetiers, qui li ot fait aieue, fuit forment honnourés:
            chascuns haus le salue et donne or et argent: qui n' i avient, il
            rue; pour [ce] qu' a [lui nourir en soit lor pars tenue et que l'
            aumonne] ossi [en] soit a eulz venue. Plus de .xv. florins, ch' est
            bien cose sceüwe, en ot li chavetiers a cheste revenue; il les prist
            volentiers, qui point ne s' i argue. Lor dist a Bauduïn, douchement
            le salue, et lui a dit: «Biaus hostes, par Dieu qui fist la nue, je
            ne plaint pas ma cote, ca je l' ai bien vendue.» Or mainent Bauduïn
            Crestïen a moustier; li poples devant lui se va agennoullier et lui
            ont dit: «Sains hons, voeilliés a Diex priier que le haut mont de
            Thir voeille faire cangier, ou val de Jaouquin aler et herbergier;
            autrement ne poons vivre c' un jour enti[e]r.» «Seignour», dist
            Bauduïns, «m' a donkes Diex chi chier qu' il feroit che haut mont
            ensement abassier?» «Oïl», font Crestïen, «voeilliés i assaier.»
            «Seignour», dist Bauduïns, qui tant ot le coer fi[e]r, «or vous alés
            ensemble trestout agennolier par devant chelle crois que la veions
            drechier, s' aions en rame[m]branche de loial coer entier la lanche
            Jhesu Crist et les trois claus d' achier dont on li fist les mains
            et les .ij. piés perchier en la saintisme crois pour nous geter [d'
            infier]. Creons i fermement; pensons dou larmoier
          
            larmes el non du sanc qui pour nous voilt raier. S' ensi le volés
            faire, je m' irai abassier, si prierai aussi [au] Pere droiturier au
            miex que je sarai pour vous tous adrechier.» Et chil ont respondut:
            «Che fait a autroiier.» Adon s' agennoullierent bourgois et
            chevalier et dames [et] puchelles commenchent a prier. Et nous fait
            la cronnike dire et autoriser que Diex, a le priere Bauduïn le
            gerrier, fist li montaigne aleir et partir et cangier. Li califes
            estoit en son palais plenir, si avoit avoec lui de sa loy maint
            princhier. A fenestres de marbre sont aleit apoier pour veoir le
            nobleche dou tré noble vergier. Ne n' en donoient garde li Sarrazin
            lanier, quant li califes prist hautement a huchier: «Seignour, par
            Mahoumet que j' aoure et tieng chier, le mont de Thir enportent le
            dëable d' enfeir!» Li califes s' ecrie: «Seignour, franc palasin,
            voiés le mont de Thir qui ch' es mis au chemin: vés le la tout en
            air! Par mon dieu Apolin, ja bien tost le verrons ens ou val
            Joaquin!» Et Diex a le priere dou bon roi Bauduïn, qui puissedi
            porta le couronne d' or fin dedens Jherusalem, voiant maint palasin,
            fist le haute montangne, ou il ot maint sapin, esmouvoir de son lieu
            par essample divin, et le vit on en l' air volant comme tairin.
            Demie liewe et plus ala outre un gardin; droit en une valee s'
            assist en tel destin com il s' estoit adont departis au matin; et
            fui ossitost fait, che tesmongne latin, c' uns bons compains aroit
            buit demi lod de vin. Seignour, Dieus du chiel est bien poissans de
            che faire, quant de vierge corps fist .j. vierge fruit estraire,
            quant d' iawe fist le vin et rendi vie islaire a ce bon Lazaron, et
            puis dessuis Cauvare moruit, puis surrexi. Vesqui bel exemplare et
            c' on doit a tous bons recordeir et retraire, car a un loyael coer
            ne doit mie desplaire d' une bele miracle de Jhesu Crist retraire.
            Qui parole de Dieu, Diex est [a] son repaire; qui d' anemi parole,
            Sathans lui fait mal faire, si qu' il se fait trop boin au mellieur
            coron traire. Ceste miracle est bele et douche a recorder, car Jhesu
            Cris le fist, che poet on bien prouver, pour l' amour Bauduïn, le
            gentil bacheleir. Quant li califes vit le montaingne passer, il ot
            telle paour qu' il le convient pasmer; et quant il se leva, Dieu
            prist a reclamer et [dist]: «Peres de Chiele, je te voel aoureir et
            me ferai briefment baptisier et lever!» Adont a haute vois se prist
            a escrieir: [«Alés moi Polibant de ma cartre jeter!» Dont li vont
            Sarasin Polibant amener. Li califes le prist tantos a escrier:]
            «Polibant de Falise, voelliés moi pardonner che que je vous ai fait
            grans pai[n]es endureir, car de teles miracles n' oït nuls hons
            parleir que Jhesu Crist a fait pour Crestïens sauver.» Li montaingne
            li va isnelement monstreir, li lieu ou elle sist et ou on volt
            aleir. «Sire», dist Polibans, «ne voeilliés argüer contre le loi de
            Dieu nulle riens reveler, car enchois me laroie tous les membres
            coper qu' il me fausist Jhesu renoier ne dosser, car [c' est] bonne
            creanche pour la joie impetrer.» «Par foi», dist li califes, «c' est
            legier a prouveir!» Vers le moustier s' en vont as Crestïens parler,
            qui menoient grant joie de rire et [de] chanter et de Jhesu de
            gloire hautement reclamer. Bauduïn de Sebourc fasoient honnourer:
            ensi comme .j. corps saint le faisoient fester. Atant es Polibans et
            le calife ber; et quant Bauduïns vit Polibans ens entrer, contre lui
            se leva, si li prist a crier: «Polibans, biaus compains, venés moy
            acoler!» «Vassaus», dist Polibans, «ne vous poes raviser: onques
            avoec truant je n' alai truander.» «Vassaus», dist Pollibans, «onkes
            mais ne vous vi.» «Hé, Diex», dist Bauduïns, «qui onkes ne menti,
            Polibant de Falise, biaus sire, qu' est che chi? Ne connoissiés
            chellui qu' a vous se combati, Bauduïn de Seborc, qu' ains armes n'
            i vesti et vous fuistes armés, biaus sire, contre mi?» «Bauduïns»,
            dist li rois, «vous m' aveis esbahi a dire cheste coze que jë ai chi
            oï; ne vous recongnissoie, par Dieu qui ne menti! Pris estes a le
            roit? Dont venés vous ensi?» Lors li a Bauduïns recordé et jehi de
            le grant maladie dont le corps a gari et du bon chavetier qui lonc
            tamps l' a nouri. Quant Polibans l' entent, s' en ot le coer marri.
            Li califes s' escrie: «Franc Crestïen genti, de chou que vous a[i]
            fait je vous crie merchi; je me voel baptizier, et a vous je m'
            otri!» Quant maistres Thumas l' ot, li coers lui resjoï; li calife
            acola et Polibans aussi. Adont furent li fons apresté et garni, et
            li rois de Baudas briefment se devesti
          
            et la se baptiza, que plus n' i atendi. Pour l' amour Bauduïn prist
            il le non de lui: Bauduïn le calife ensi nomer l' oï. Baud[u]ïn
            appella, qui le coer ot hardi, si li dist: «Biaus dous sire, a vous
            corps je m' otri et donne mon roiame et ma terre autressi, car vous
            m' aveis sauvei: le grace vous en di. En l' onneur de cellui qui
            pour nous mort souffri ne terrai mais ma terre. Et se j' estoie chi,
            le Viex de la Montaingne m' aroit tantost honni et par .j. Haut
            Assis, qui sont li sien nouri, m' aroit fait tost tuer, car il sont
            prés de chi: et Haut Assis sont gent qu' ou corps ont l' anemi. Puis
            que lor sires dist: ' Je voil qu' il soit ainsi: alés tuer che
            prinche! Ne revenés plus chi tan que vous le m' aiés ou tueit ou
            mourdri' ! il le font esroment, pour voir je le vous di, et
            sceüssent de vrai qu' a keuwes de ronchi deüsent estre au bois
            traiené tout parmi et aprés encrüé sus .j. arbre joli!» Et Bauduïns
            respond: «Che sont dont Antechri, ou il douptent leur maistre qui
            lor commande ensi.» Bauduïns li califes briefment li respondi: «C'
            est pour le paradis qu' il vont desirant si.» «Baud[u]ïn de Sebourc,
            ensi vous oi nomer, le Viex de la Montaingne, qui tant fait a
            doupter, a fait un paradis tellement estorer que de plus douche
            chose ne poet nuls hons conter, et si en [fait] sa fille le dieuesse
            appeller: chou [est] le plus tres bele c' on porroit regarder, car
            il n' est coers ou monde, si lonch c' on poet aler, que li biauté de
            lui ne fache tout trambler et de parfaite amour si bien enamourer
            qu' elle fait tous amans esbaïr et derver et l' amour de son corps
            tellement desirer c' on vorroit proprement .j. royamme doneer afin
            que de cha bouche oïst un biau parleir et que de ches vairs eix
            vausist coers regarder. Ivorine est plus bele c' on ne puist
            diviser, et ses peres l' a faite telement aourneir que de si bele
            chose n' oÿ plus recorder. Il a .vij. ans et plus, bien le puis
            affïer, c' on ne vit la puchelle .j. tout seul ris geter, ne jamais
            ne doit rire ne joie demener tant qu' elle [ne] verra en ichel lieu
            entrer fleur de cheval[e]rie a ruistes cos donner et chellui qui n'
            ara en che monde son per; mais quant chius i venra, joie vaura
            mener: si que nuls chevaliers ne poet le mont monter qu' au Viel de
            la Montaingne ne se voist poursenter; adont le va le Viex a sa fille
            mener pour chou que volentiers verroit joie dobler et rire la
            puchelle qui s' en voeilt deporter. Et se li ai ausi bien oï diviser
            que chius qui le fera en joie transmuer et de sa bouche rire et en
            joie doubler, ch' iert pour un chevalier qui venra d' outre mer dou
            linage Elÿaes, c' uns chisnes volt mener, et cosins Godesfroy, qui
            s' est fais couronner de la sainte cité, qui fait tant a löer, la ou
            Jhesu Crist volt de mort resusciter, car li puchelle scet tres bien
            adeviser et de sors d' ingremanche scet elle bien user et le cours
            des estoles scet elle regarder. Elle resamble fee, a son corps
            remirer, et si samble serainne, a lui oï[r] chanter.» Quant Bauduïns
            oï si la bele löer, amours pour la puchelle le va si fort navrer que
            toute l' amour Blanche prist a entr' obl[i]er. Li amour Yvorine le
            fist renoveler: de toutes maladies pris ses corps a saner, fors que
            du mal d' amours, dont ne poet respasser. De grande maladie, de lonc
            voiage aler, voit on molt poy de gens en che chiecle emender.
            Bauduïns li califes fist baptisier sa gent, et qui ne voile Dieu
            crore, li teste on li pour[fent]. Bauduïn de Sebourc fist servir
            noblement: baingnier et estuver il le fist bien souvent. De bonne
            norechon amend' on vistement: il fuit haitiés dou corps, s' en pense
            grandement. Li califes li dist: «Bauduïns, or entent: je vous donne
            Baudas et quant qu' il i apent; je n' en terrai jamais qui vaile un
            soel arpent, ains irai avoec vous, si Diex le me consent, s' en
            irons en Surie a le crestiene gent combatre as mescreans et prendre
            vengement de le mort Jhesu Crist, qui morut a tourment sur le mont
            de Calvare pour nostre sauvement.» «Sire», dist Bauduïns, «puis qu'
            il est ensement que ne voilés tenir la terre nullement [et] que jë
            en puis faire le mien comma[n]dement, volés que jë en face mon bon
            et mon talent?» «Chertes», dist li califes, «li miens coers s' i
            assent.» Adont prist Bauduïns le chavetier briefment; par devant
            tout le pople li a dit hautement: «Sire vassaus», dist il, «or oiés
            mon talent: a chou que m' avés fait ne perderés noient: bienfais n'
            est point perdus a chelui qui s' entent. Amis», dist Baudewins, qui
            coer ot de lyon, «quant j' eus grant povreté et tribulation,
          
            li mien corps herbergastes en le vostre maison et si me revestistes
            d' un petit coteron; vous ne pöés miex faire, si qu' en gré le prist
            on, car bonne volenté d' umle condition doit bien estre contee pour
            oevre par rayson. Je tieng vo petit bien a tré grande foison, car
            vous le me donastes de lie ententioen; et quant un predons donne
            sans male suspechon volentiers et de coer les biens de sa maison, il
            le donne .ij. fois, si en double son don. Et pour chou qu' en vous
            vi .j. si loial coron, vous en donrai, biaus hostes, .j. si bon
            gerredon que [je] vous ferai roy de che noble royon, si en arés
            couronne de fin or sans laton: le royame vous dons, et c' est pour
            l' ocoson que me voeiliés aprendre a keudre le tacon.» «Hostes»,
            dist Bauduïns, «de Baudas serés roys, si tenrés li chité et les
            nobles terrois pour che que de vous biens me fustes si courtois:
            lïement me donastes et dou pain et des pois, et si me presentastes
            d' aprendre pluseurs fois vostre mestier, biaus hostes, si m' aït
            sains Fransois. Vous ne saviés a qui vous fachiés ses ottrois, fors
            a tout le plus povre que fust en ches terrois. Or rechevés che don,
            vous l' arés demanois. Et s' il estoit nul hons, chevaliers ou
            bourgois, qui vous vausist mesfaire le monte d' un tournois, tantost
            seroit ocis a mon brant vïennois.» Oit le li chavetiers; ne se tent
            mie cois: «Biau sire, je tenrai de Caton les esplois: ' Che que
            mieudres de ti' , che dist Cathons le drois, ' te donne et te
            presente, bien rechevoir le dois' .« Liés fu le chavetiers quant les
            mos a oüs, si dist a Bauduïn: «Comfais ert mes eschus? Queles armes
            porterai quant rois sui devenus? G' i deveroie bien porter tacons
            cousus.» «Ostes», dist Bauduïns, «de che ne parlés plus; pour vo
            petit mestier ne vous despités plus: osi bonne ame avés com rois ou
            conte ou dus. Vous porterés la lanche et les .iij. clos agus dont
            Nostres Sire fu parmi le corps ferus: c' est signes que serés contre
            les mescreüs hardis et corageus, defendans vous ireus; si serés
            appellés li Povres Pourveüs: ne voil que chavetier vous appelle mais
            nuls.» Segnour, chelle matere nous demonstre et aprent que li bers
            Bauduïns, dont je fai parlement, fist le bon chavetier roy de che
            casement, et est en l' escripture appellés proprement li Povres
            Pourveüs, si regna longement. D' une couronne d' or, qui valoit
            grant argent, fu couronés adont moult tres souffisanment et lui
            fissent hommage trestout communalment: chevalier et princhier li
            fisent serement. Polibans de Falise li jura hautement que, s' il
            estoit nuls hons dessous le firmament que lui mesfesist riens par
            nul devisement, que li veroit haidier comme le sien parent. Li
            califes, qui ot pris le baptisement, li jura sus no loy et sor Dieu
            ensement qu' il [le] conforteroit bien et soffisaument. Bauduïns de
            Sebourc li a dit clerement: «Par Dieu, roys de Baudas, ne vous
            doutés noient: se j' estoie outre mer ou regne d' Occident et je
            sceüse, voir, nul homme el fermament qui vous eüst mesfait, g' i
            venroie briefment et se vous secouroie de coer entirement.» Li
            Povres Pourveüs, quant les barons entent, adont les merchia bel et
            courtoisement. Aprés, li trois baron ne font arrestement; de Baudas
            sont parti a moult petit de gent. Li nouviaus rois les a convoiés
            longement, et puis au departir ploura moult tenrement: pour l' amour
            Bauduïn li anoia forment, qui l' ot mis a honnour issi tré
            grandement; s' il li fist courtosie, a .c. doubles li rent. Pour
            chou dist un proverbes c' on recorde souvent: miex vaut li pums
            donnés que mengiés a son dent. Trop miex vault pain donné que ne
            fait li mengiés, comment que d' un bien faire vient a le fos
            meshiés. Ch' est pas mas entendans, mais li bien adrechiés n'
            obli[e]roit jamais bien en lui envoiés. Li Povres Pourveüs est arier
            repairiés, et Bauduïns s' en va baus et joians et liés. Revenus est
            a lui, car sains fu et haitiés, et fu tant li vassaus estuvés et
            baigniés et ot bonnes vïandes et claré et vin viés que sa foble char
            fu en forte castigiés, si devient biaus et douch, car il ert bien
            tailliés: puis que Diex vient en tere pour sauver nous pechiés ne
            fuit plus biaus vassaus en che monde envoiés. Bauduïns de Sebourc
            fuit d' amour esragiés pour le corps d' Ivorine, qui tant li fuit
            prisiés; si a dit au calife, qui estoit baptisiés: «Sire, pour Dieu
            vou pri que de vous soie aidiés: par devers Yvorine que fais soit li
            marchiés, car je l' aimme forment: de che sceürs soiés.» «Sire»,
            dist li califes, «ja n' amés ne seriés pour cose c' on disist, si
            bien ne li plaisiés.» Quant Bauduïns l' entent, tout s' en est
            hontoiés.
          
            Or s' en vont li baron, ou moult de bonté a, au Viel de la
            Montaingne, qui manoit lonch de la: .vj. journees i ot, qui bien le
            chevaucha. Il ont tant esploitiet, cascuns si se hasta, que le Rouge
            Montaingne, ou li Viex demoura, perchiurent li baron. Diex, que haut
            lieu i a! .IIII. liewes de lonc i mont' on qui i va; aut deseure est
            la ville et chastel par dela. Tant ont esret ensamble que nuls n' i
            aresta qu' il vinrent en la ville, dont conté on vous a. La sont li
            Haut Assis, ailliours nul n' en i a. N' en est c' une chités, ne
            jamais ne serra. Li Viex de la Montaingne bien doctrinés les a: il
            ont en leur nature, et cascuns d' eulz si l' a, que se li rois
            disoit a Hauts Assis: ' Viens cha et si te frape au coer de che fort
            coutel cha!' erroment s' ociroit puis qu' il diroit chela ou
            aussitost un autre qu' i li commandera, fu rois, contes ou duix, ou
            qu' i l' envoiera, et fuist .c. liewes lonch, esroment i courra et
            si ferra tout chou c' on li divisera; soit de bien ou de mal ja ne
            s' en feindera; et le deüst on pendere, poy i acontera. Or vous
            dirai pour coi on leur acoustuma: un enfes, quant est nés, puis que
            trois ans ara, par dedens une fosse .x. ans les nourira aveuc bestes
            sawages; culoevres i ara [et] scorpions, laisardes, et si noir i
            fera que c' est un drois enfers d' estre en le fosse la: n' i voit
            soleil ne lune, ne point de clarté n' a. Et au chief de .x. ans dou
            lieu les getera et puis son paradis tantost leur monstera; puis lor
            fait il entendre que son voloir fera que li ame de lui che paradis
            ara; et chius qui le sien gré contre lui desdira, tout droit en son
            infer l' a[me] de lui ira. Or convoitent che lieu. Seignour, par che
            point la font il, le Haus Assi, mal ait qui les porta! Il ont tué
            .m. hommes puis c' on les estora, et [priés] que sains Loïs en thués
            n' en fu ja par devant Damiete quant jadis l' assega, ensi com vous
            orrés quant li poins en serra: trestout de chief en cor [on] le vous
            contera. Et se j' ai vostre argent, si ne le plaindés ja, car si
            tost que je l' ai li taverniers l' ara. En la Rouge Montaingne
            entrerent li baron; vers le palais s' en vont sans nulle arrestison:
            la troveirent le Viel, qui coer ot de griffon. Bauduïns li califes
            descendi aut perron, le roy va salüeir de la loy Baraton. Bien le
            cogniut le Viex au vis et au menton: «Califes de Baudas, gentis fiex
            de baron, bien soiés vous venus en cheste region! Or me dites, biau
            sire, qui sont chil compaingnon?» «Sire», dist li califes, «veschi
            roy Polibon, le seig[n]our de Falises, qui coer a de lyon; chius
            autres vassaus est de son estration; si sommes si venut ens ou
            vostre royon pour demander conseil dou seigneur de Buillon, qui ch'
            est fais couronner ou temple Salomon et s' a de nouvel priis et Acre
            et Ascalon: Dodequins s' est rendus a sa maleïchon, si nous ont
            deffiés li traïtour laron. Et vous estes li chiés de la geste Mahon:
            conseillier nous devés par droit et par raison.» «Seignour», che
            dist le Viex, «je n' en donne .j. bouton, car, se je sui assis dou
            linage Jhesum, je vous ai en couvent sus la loy d' Apolon que jë
            envoierai tout droit au paveillon Godefroi, qui nous a fait tel
            destrution, .j. de mes Haus Assis, dont jë ai a foison; si ne s' en
            gardera ne il ne si baron c' on ne li voist lanchant a force et a
            bandon d' un grant coutel d' achier entre fie et pomon, si en
            deliverai le terre a che coron.» «Sire», dist li califes, «ne ferés
            se bien non.» adont conerent l' iawe escuwier et garchon. a table
            sont assis li vaillant compaignon par d' encoste le Viel, qui fuit
            de haut renon. Lïement fist servir de bonne venison [et] de pain
            [et] de vin et [de] man cras chapon; as chevaliers donna, d' omble
            condition, a boire et a maingnier, car n' i tient se bien non. Mais
            on donne a mengnier tellui a sa maison c' on l' enploieroit miex a
            donner .j. gaignon: toutes bouches qui rient, a le fois, ce dist on,
            ne voilent pas baisier; bien souvent le voit on. En la Rouge
            Montaigne, sus ou palas de pris, fu li gentis califes et Polibans
            assis [et li bers Bauduwins qu' a Sebourcq fu nouris. Bauduwins se
            regarde et voit maint Haut Assis,] de coi li Viex estoit si
            noblement servis: leus que li rois commande, il est fais a devis.
            «Sire», dist Polibans, «tré bien avés nouris les gens de vo chité et
            les tenés subgis.» «Polibans», dist li Viex, qui moult estoit
            hardis, «encor ne savés pas que je lor ai apris; je le vous
            monsterai ains que soiés partis.» Si tost que le disners fu passés
            et falis, le Viex de la Montainge a les trois barons pris;
          
            en son du haut chastel les menna par avis. Le chastieus fu sus roche
            si hautement bastis qu' il n' est hons en che monde, tant eüst fier
            le vis, s' il estoit la desseure a garites assis, s' il regardoit a
            val ne fust espöeris, car le montaigne est haute plus que je ne vous
            dis. Roches sont moult agües et li foss' on toudis, car li ors
            croist desous et argens et vernis, qoeuvres, metaus, estains, tout
            croist en che pourpris. .VIII. minieres i a ichius rois maleïs: [c'
            ]est li plus riches rois de la terre as Persis; en se miniere fu
            forgiés le cars Davis, che temoigne le Bibles et li chairtains
            escris. Par desous le chastel et le chité de pris a boves et
            croillieres et cheliers desemplis, de coi on a cachiet plus d' avoir
            el païs que ne vaut Engleterre ne Romme ne Paris. Ens ou chastel
            [estoit] li rois viex et floris; plus ot de .cc. ans passés et
            acomplis, et si chavauchoit bien sour .j. destrier de pris et aloit
            en bataille contre ses anemis. Li calife appella, qui estoit ses
            subgis, et le roy Polibant, qui tant fu agentis, et li ber Bauduïn,
            qui se taisoit toudis: «Vollés veioir merveilles?» dist li rois
            segnouris. «Oïl», dist li califes, qui moult estoit soubtis. Le Viex
            de la Montaingne ne s' i est alentis: tost et isnelement appelle .j.
            Haut Assis, lors li a fait .j. signe qu' il fuist a vail salis et
            chius est a .ij. piés dessus les crestiaus mis. Ne s' en donnerent
            garde le chevalier de pris quant le virent en l' air salant de tel
            avis et aussi lïement et aussi esjoïs qu' il deüst conquester mil
            livres de parsis. Sus les roches agües desrompi corps et pis;
            trestous esmïela, en .c. lieus fu partis. Quant Bauduïns le voit,
            tous en fu esbahis. Ains que le Viex lasquast, en [a] fait salir
            .vj. Bauduïns de Sebourc moult forment s' esmaia quant vit le Haus
            Assis qui a vail trondela. .VI. en i vit salir que li Viex commanda;
            il en sauroit otant c' onques Diex en crea ains c' uns en
            [es]chapast; ne vous mentirai ja. «Seignour», [ce] dist le Viex, «ja
            n' ai nul homme cha qui ne face tout chou que le mien corps vorra:
            moult serra fox li hons qui me cour[e]chera!» «Par Mahon», dist
            califes, «ne m' en merlera ja, ains vous doit on servir de quanqu'
            il vous plaira! Vous est[es] diex en terre, autre coze n' i a; on
            vous doit miex amer et croire cha et la c' on [ne] fait Mahommet,
            car ja il ne fera chou que chi fait avés, ne tant de pooir n' a.»
            «Ch' est voirs», che dist le rois, «et encore el i a, car j' ai .j.
            paradis, que on vous monstera: ch' est li plus nobles liex qu'
            onques Diex estora. Or venés apriés moi et on vous i menra.» Li Viex
            de la Montaigne vistement les mena en un noble vergier, ou bones
            herbes a: ou cor de che vergier, ensi qu' au lés dela, ot une porte
            d' or car on le defrema; .ij. degrés d' argent le Viex a mont monta.
            La estoit paradis, ou moult se delita: chel est d' or et d' asur.
            Diex, que[l] palais i a! De trestoutes les herbes c' onkes Diex
            envoia i ot une manniere. Et troy rieu furent la: li un rendoit
            claré, a che qu' on me conta, en l' autre courot miel, li autres
            vins porta. Une table d' or fin enmi che palais a et un riche
            eschafaut, qui moult d' avoir cousta: la sceiot Yvorine, ou tan de
            biauté a. La ot .ij. puchelles, dont chascune chanta melodieusement;
            menestreul furent la, jüans de tous mestiers dont on les doctrina.
            Adés dansent et tresquent; tel joie on i mena qu' il n' est coers si
            dolans, s' ou paradis entra et veïst le deduis, le joie qu' il i a,
            le biauté de[s] pucheles, le chant c' on i chanta, tous ne fust
            resjoïs a regarder chela. Dessus .j. faudestoet, qui d' or fin
            flambïa, la estoit Yvorine, c' onques ris ne geta, ne ne fera
            jamais, jusqu' a tant que verra flour de cheval[e]rie, qui par tamps
            i venra. Le Viex de la Montaigne a .iij. barons monstra le noble
            paradis et le lieu qu' il i a. Bauduïns de Sebourc, ossitost qu' il
            vint la, regarde tout partout pour savoir s' il verra le plus bele
            du monde que tant on li prisa. Sus un siege d' or fin une dame
            avisa, le plus noble dou monde, ne qui jamais sera, car de toute
            nobleche qui fu ne qui sera estoit ches corps parés. La couronne qu'
            elle a valoit une contree: toute relumina de pieres pretïeus[es], ou
            moult de vertus a; de perles, de safirs, tels .iiij. i a qui valent
            plus d' avoir c' on ne vous nommera. Et estoit esleveie: plus d' un
            piet de haut a. Une cote ot vestie, a che qu' on me conta, ouvree de
            bourdure; li mais[tres] qui l' ouvra i mist trois ans ou plus; moult
            grant avoir cousta: les euvres furent beles. Et le mantieus qu' elle
            a
          
            fu fais dedens une isle que mer avirona; d' une ouvre sarrasine une
            dame l' ouvra: .vij. ans i mist au faire, chascun jour s' i hasta.
            Une riche escarboucle le mantel ataqua, qui par le nuit oscure moult
            grant clarté geta. S' Ivorine fu noble, se biautés le passa, car je
            croi que Nature proprement figura la biauté la puchelle, car en che
            monde n' a homme, si le veïst, qu' amours ne li lancha d' un
            gavrelot au coer, en disant: «Amours m' a mis en mort, douche dame,
            ne ja ne gar[i]ra mes coers dou mal d' amer, qui pour vous souspris
            m' a.» Quant le bers Bauduïns le puchelle esgarda, il fu si esperdus
            qu' a poi ne tresbuscha. Lors li dist Polibans: «Bauduïns, comment
            va? Vous est li coers falis puis que venistes cha?» «Sire», dist
            Bauduïns, «par Dieu qui me crea, je sench un mal au coer, dont ne
            garira ja: et si voi bien l' erbe que bonne me serra.» Bauduïns de
            Sebourc fu ens ou paradis en le Rouge Montaigne, c' on dist des Haus
            Assis. Le Viex de la Montaigne a les trois barons pris; vers le
            dieuesse vont, qui tant fu de hau pris. Li rois vint a se fille, qui
            tant ot cleir le vis; douchement l' acola et li dist par avis:
            «Dame, vechi .iij. prinches corageus et hardis; en i a nul des
            trois, douche fille gentis, par coi vous coer puist estre de joie
            rasouffis?» «Peres», dist la puchelle, «venus est mes amis, chiex
            qu' ai tant atendut, chius qui m' estoit sortis, li plus prex de che
            monde et li plus agentis, chius qui j' ai atendut des ans a plus de
            dis, chius que m' estoit par fees ottroiés et promis, li plus loiaus
            du monde, gratïeus et faitis!» Quant Bauduïns entent les parlés et
            les dis, adont plus que devant fuit le siens corps souspris, si se
            doubte qu' a lui ne soit fais li ottris et qu' a ches compaignons ne
            soit donnés le pris, si en fut de respondere moult durement hastis,
            car ne se teüst mie pour tout l' or de Paris qu' il ne disist en
            haut a le dame de pris: «Ma dame, fu jou chou qui sui le vous
            soubgis?» Quant la puchelle l' ot, lors li geta .j. ris et li dist:
            «Bauduïns, vous estes mes amis!» «Par Dieu», dist Bauduïns, «s' ai
            bel jöeil conquis!» Si tost que Bauduïns la puchelle aprocha,
            Ivorine le bele a rire commencha. Le Viex de la Montaigne au coer
            grant doel en a pour che qu' a tout le menre des trois s' abandona;
            si li dist: «Belle fille, rassotee estes ja! Riens ne tenrai de cose
            que mais vous corps dira!» «Peres», dist Yvorine, «vo corps si m'
            engenra: grant folie fesistes, par Dieu qui me crea, car sachiés que
            par moi morir vous couvera. Bougres estes et faus; Diex vous het et
            harra, car en maise creanche avés veschut piecha: vous creés au
            dëable, qui enchantés vous a, car je croi Jhesu Crist, qui sa mort
            pardonna sur le mont de Calvaire quant on le lapida; et si croi
            fermement car il resuscita dedens le saint Sepulcre, ou son corps on
            posa; si croi li digne Virge, qui .ix. mois le porta et au chief de
            .ix. mos, puchelle en delivra. Se croire le voeilés, on vous
            deportera; et se vous n' i creés, on vous ocirra ja.» «Fole», che
            dist le Viex, «mal ait qui vous porta!» Lors a dit a calife et en
            haut le cria: «Ochïés moi ma fille, ou maus vous en venra!» A ches
            mos li califes .j. grant coutel sacha; le Viel de la Montaigne .j.
            tel cop en donna que [le] cuer de son ventre li fendi et copa.
            «Sire», dist Polibans, «par Dieu qui me crea, «vous n' avés mie fait
            chou qu' il vous commanda.» Li Viex de la Montaigne est tués et
            ochis. Ivorine, qui fuit blanche que flour de lis, a dit a Bauduïn:
            «Vous estes mes amis: avoec vous m' en irai ens ou vostre païs. Se
            mes peres est mors, n' en donne .j. paresis: bougres estoit et faus,
            renoiés et falis.» «Bele», dist Bauduïns, li prex et li gentis, «je
            ne vous faurrai ja, tant que [je] soie vis. Mais comment isterons de
            la chité de pris? Se li mescreant scevent que li rois soit fenis, ne
            vous garantiroit tout l[i] or de Paris.» «Sire», dist Yvorine, «n'
            en soiés esmaris: bien vous en geterai, s' il plaist a Jhesu Crist.»
            Quant les puchelles virent et les fais et les dis, du bel estre s'
            en vont, si crient a haus cris: «Bonne gent, armé vous, car li rois
            est traïs: il est en paradis et tués et mourdris!» Qui la veïst
            armer les felons Haus Assis et crier par la ville! Chascuns s' est
            estourmis. Bauduïns de Sebourc fu adont si sievis et [si] doi
            compaignon et la dame gentis, s' il ne fuissent entré en un chastel
            de pris, tost fuissent mis au fu; mais lasus se sont mis, puis
            fremerent bien fort et portes et postis, si fu amont dreciés li
            grans pons leveïs, et mescreant les ont environ assalis. Oiés de le
            puchelle, blanche cum flour de lis:
          
            elle connissoit herbes, s' en a .iiij. paus pris, lors fist un tel
            carmin, che nous dist li escris, n' ot persone en la ville qui n' en
            soit endormis, les hommes et les femmes et les enfans petis. Puis a
            dit a barons: «Franc chevalier gentis, alons ou il vous plaist, car
            n' i a Haut Assis qui vous peüst mesfaire .j. tout seul paresis.»
            Lors issent dou chastel li nobile marchis; le feu boutent partout:
            ars ont le paradis; les herbe[s] esrachierent, roses et flours de
            lis; en le ville en .c. lieus ont le jour le fu mis. Puis sont venu
            au port; la fu .j. vassiaus mis: en le mer sont entrei li chevalier
            de pris, s' enmainent Ivorine, la puchelle gentis. De che fist grant
            folie quant des herbes n' a pris, de chelle dont elle ot les
            mescreans souspris: bien en aroit mestier ains .v. jours acomplis.
            Leus qu' en le mer entra, li carmi[n]s est falis: de la Rouge
            Montaingne issirent esbahis et en terre et en mer sont [li]
            mescreans mis pour querre la puchelle qui les avoit traïs. E li
            baron s' e[n] vont, si löent Jhesu Crist; de chou qu' ont Yvorine
            ont les coers esjoïs. Mais li hons qui sa fame maine par le païs s'
            embat bien e[n] tel lieu que souvent en vaut pis. Or s' en vont par
            la mer li nobile baron, s' enmainent Yvorine, qui clere ot le
            fachon. Ensement qu' il nagoient par mer en .j. dromon, virent venir
            vaissiaus et chalant a foison: ch' estoient Sarrasiin qui croient en
            Mahon. Li sires qui les maine roy Morgant l' appell' on: sires fu d'
            Italie, .j. nobile royon. Ichius raparait d' Acre, la chité de
            renon, que prise avoit par muisches Godefrois de Buillon, s' avoit
            li rois Morgans dont je fai mention et as Crestïens grande
            discention. Avoecq li rois soudant sus les plains d' Escalon ot esté
            desconfis, che nous dist li chanson, par le gent crestïene, que Diex
            face pardon! De .c. paiens qu' il ot a le tenchon n' avoit de
            remanant .x. ou environ; së il n' eüst troveit la mer et son dromon,
            n' en eüst remené chevalier ne baron. Sa moullier ot li rois aveuc
            li, che dist on, car menee l' avoit en chelle region pour chou que
            li soudans li donna en droit don une noble cité de tré belle fachon.
            Li rois Morgans naga et o lui si glouton, cour[e]chiés et dolans,
            plains de confusion; le pong avoit trenchiet, che nous dist le
            chanson, se li avoit copeit .j. prinches de haut non, Bauduïns de
            Rohais, qui coer ot de lion. Roys Morgans d' Italie, dont je fai
            mention, [regarda le calant qui nagoit de randon, ou Ivorine estoit
            a le clere facon. Morgans en estoit oncles, dont je fac mansion,]
            frere dou Haut Assis, que le Viel clamot on; il a dit a ses hommes:
            «Par mon dieu Baraton, se che sont march[e]an d' estrainge region,
            il seront desrobeit, ou poist leur dens ou non! N' en trouverai en
            mer ma[r]cheant ne baron qui ne soit derobés a ma dav[i]sion tant
            que rarrai mes frais et ma perdition que j' ai rechius a Acre par
            les hoirs de Buillon!» «Seignour», che dist Morgans, le sires d'
            Italie, «j' ai damage rechiut ou païs de Surie, car je fu desconfis
            bien prés de Tabarie: Bauduïns de Roihais - cui Mahons maleïe! - le
            freires Godefroi, m' i a le main trenchie. Se trouvés marcheans par
            sens ou par folie, desrobés leur avoir, si leur tolés la vie, car ma
            perte couvient qu' elle soit restablie.» Or nagent Sarrasin qui sont
            au roy Morgant; le banniere dou roi estoit sus .j. chalant. Bauduïns
            de Sebourc va par le mer nagant. Bauduïns li califes apella
            Polibant, puis li a dit: «Cousins, je voi la aparant navires et
            dromons: se chou son mescreant je ne sai quelle voie nous lor irons
            monstrant qu' escapeir puissions d' iaus et aler a garant.» Adonnkes
            Yvorine va l' ensengne avisant, se dist as chevaliers: «Mal nous est
            convenant, car chius roys sarrasins qui cha vient aprochant, sachiés
            que ch' est mes oncles, si l' apell' on Morgant; bien cognois se
            banniere, je le vois ravisant: ch' est le roys d' Italie, qui croit
            en Tervogant.» «Par Dieu», dist li califes, «mal nous va chi
            querant! Ne poons escaper de la mort tan ne quant, car pendre nous
            fera com larron sodoiant.» Adont li chevalier furent tristre et
            dolant. «Seignour», dist la puchele, «ne vous alés doubtant: telle
            rayson irai a mon oncle contant, tout nous escaperons sain et sauf
            et vivant.» A icheste parole vinrent la gent Morgant; la nés
            avironnerent et deriere et devant, a avés et a cordes le tienent en
            estant. Morgans s' est escriés, si leu va demandant: «Este vous
            Crestïen, Sarrasin ou marcheant?» Quant Yvorine l' ot, adont sali
            avant: «Oncles», dist la pucelle, «entendés mon samblant,
          
            aiés de moi pitié, pour mon dieu Tervogant! Prendés ses traïtours
            qui sont en mon chalant, si en faites justice com de laron puant:
            fausement m' ont robee li laron soudoiant et s' on vo frere mort,
            qui li poil ot ferrant! Vengiés moi des glottons que vaés chi
            devant, car par aeus ai rechieut .j. domage pesant: ne serra
            recouvret jamais en mon vivant. En la Rouge Montaigne vinrent si
            troi tirant; par leur grant traïson ont fait li glotton tant que mon
            pere ont tué a l' espee trenchant et puis m' i ont ravie et mise en
            che chalant. Roys, tu es le miens oncles! Or te pri maintenant que
            je soie vengie; moult le vois desirant!» Adont detort ses poins, ses
            cheveus va tirant; par droite fauseté va .iiij. fois pasmant. Quant
            li rois d' Italie va se nieche escoutant, lors a dit: «Rendé vous,
            traïtour soudoiant, ou vous serés ochis, par Mahon, tout esrant!»
            Bauduïns de Sebourc va l' espee sachant; il frape a Sarrasins: .j.
            Turc va assenant, dusques es dens li va le chervele fendant; le
            secont et le tiers, le quart va mort getant. Ivorine la bele li va
            de l' oiel clingnant qu' il se rendist briefment au pople mescreant,
            mais Bauduïns n' en done le monte d' un besant, et dist que niches
            est et trop va foloiant li hons quant il se fie en femme tant ne
            quant: de pensees de femmes vont li molin molant. Bauduïns de
            Sebourc a le chiere menbree entent bien Yvorine, mais petit li
            agree; trestous adés salioit, deffendant de l' espee. Li califes li
            dist basset a rechelee: «Rendons nous, Bauduïns, nostre vie ert
            sauvee: se nous nous deffendons ja n' i arons duree que nous ne
            soions mort sans point de l' arestee.» Lors s' i rendirent tout, n'
            i ont fait demouree, et Morgans le rechiut. Sa nieche a acolee: bien
            .c. fois le baisa en une randonnee; la moullier Morgant fu la bele
            menee, qui estoit ouchi blanche que sarainne ne fee. Et li trois
            chevalier de haute renommee furent en un calant lés la voile levee;
            loiet furent au mast, dont le perche est quaree. De kainnes et des
            cordes et de bule ferree avoit chascuns de[s t]rois le jouvente
            acouplee, et s' eurent tant batut le char et l' esquinee que le sans
            de ler corps saloit de randonnee. «Hé, Diex», dist Bauduïns, «com
            male destinee! Qui en femme se fie, il n' a de sens denree.»
            Bauduïns de Sebourc ot le coer a destroit de che que des paiens ensi
            batre se voit; s' il eüst a delivre ses poins, c' on li loioit, il
            se fuist ja vengiés, mais, voir, il ne po[o]it. Morgant jure Mahon
            que pendre les feroit par dedens Italie si tost qu' il i verroit.
            Mais Yvorine jure que, s' a terre venoit, en pret ou en gardin telle
            herbe queilleroit de coi les Sarrasins trestout endormiroit; se dist
            que par che tour elle deliveroit Bauduïn de Sebourc, que par amours
            amoit, et le roy Polibant, ou loiautés regnoit, et le bon Bauduïn,
            que calife on clamoit. Ensi dessus ches herbes la bele s' afiot,
            mais elle avoit grant tort que tel coze pensoit, car par le haute
            mer une nave nagoit: c' estoient Haut Assis, .ij. en i avoit, qui
            queroient la bele. Quant rois Morgans les voit, contre iaus a fait
            nagier a force et a esploit. Quant vit les Haus Assis, bien les
            recognisoit; adont leur demanda qu' il chassen la endroit. «Sire»,
            si dist li un, qui Morgant connissoit, «nous querons vostre nieche,
            qui bone arse seroit: mordri a fait son pere, qui vous freres
            estoit: li califes l' ochist d' un coutel qu' il avoit; et puis nous
            endormi et tous nous enchantoit. En la ville bouterent le fiu, qui
            alumoit maisons, sales, palais, que riens n' i demouroit. Nous avons
            tout perdut! Fait a mauvais esploit: par lui morut vo freres, car
            tuer le rouvoit.» Quant Morgans l' entendi, tout li sans li müoit;
            lors manda Yvorine et puis se li disoit: «Par Mahon, fole garche,
            vous corps bien me dechoit que [me] fasiés entendre vous corps riens
            ne savoit de le mort de vo pere et disiés ore endroit que je
            pendisse chaus qui sont mis a destroit! Fole pute musarde! Par Mahon
            ou on croit, je vous ferai ardoir! Fait aveis mal esploit! Ne vous
            deporteroie de morir, par ma foit, pour .c. mars d' or, qui chi le
            mes donroit!» Quant Yvorine l' ot, tous li sans li muo[i]t, si dist
            qu' ains avenus tel fais ne li estoit. Morgans dist que fox est
            chius qui femme trop croit. Quant Yvorine oï les grans parleirs
            vilains que li Haut Assis dïent en getant cris et plains, adont va
            reclamant Jhesu Crist et ches sains: «A, Bauduïns», dist elle,
            «frans chevalier chartains, pour vous m' est avenus chius domages
            grevains!» Et Morgans d' Italie vint a trois capitains: «Seignour»,
            se dist Morgans, «trop est vous fais vilains:
          
            li Haut Assis m' ont dit de vous tous les mehains et de ma niece
            aussi et de ses sors hautains, comment par herbes fist endormir sus
            les plains les gentis Haut Assis, dont serrai soverains. Mon frere
            avés mordri, chë est bien li chairtains, si en seré pendu; arse en
            ert li putains, car par li avés fait trestous ches fais prochains.»
            Quant Bauduïns l' entent, dont li est li cors tains; de che qu' il
            se rendi se tient pour ribaus fains. «Helas», dist Bauduïns, li
            chevalier humains, «j' ai geté a mes piés chou que tenoie a mains!»
            Dolans fut Bauduïns de chou qu' il ch' est rendus. Et li rois
            Morgans a tant les barons batus que prés qu' il ne lor a les costes
            desrompus. «Par foi», dist Ba[u]duïns, «je sui bien durfeüs: je muir
            a trop grant honte; a me fin sui venus! Li hons qui est tués est a
            honnour vaincus, mais li hons muert a honte quant ches [cors] est
            pendus. Aiés merchi de m' ame, biaus dous pere Jesus! Or sai bien
            que jamais ne sarai souccourus, ca en estraigne terre est mes corps
            embatus, ou on ne croit en Dieu, qui pour nous fu vendus. Las,
            pourcoi me rendi? Jou sui trop durfeüs!» Ensi dist Bauduïns li preus
            et li menbrus. Bauduïns li califes estoit moult irascus; ausi fu
            Polibans moult tristes et moult mus. Et roys Morgans naga, qui moult
            estoit confus. Garder fist Yvorine a .xxx. mescreüs et li a tous ses
            dras la endroit devestus, bourses et ammonieres, coroies et tissus,
            pour savoir s' elle avoit nulle part riens repus pour endormir ses
            hommes et avoir decheüs. «Helas», dist Yvorine, «n' i vault herbe ne
            jus!» Si s' en vont li paien nagant parmi la mer. A ses maronniers
            va rois Morgans commander qu' au lés devers Baudas fachent ches nés
            aler. Ou despit dou calife vaura Baudas fester et prendre la chité,
            si l' ara a garder; et dist qu' il s' en ferra assés tost corronner,
            car, puis que li califes s' es volus mesesrer, perdere doit son païs
            sans jamais recouvrer. Et dist: «Par Mahoumet, que je doi aourer,
            quant j' averrai Baudas, qui tant fait a löer, je ferrai el pa[la]is
            le calife ameneir: la endroit li ferai le chief du bu sevrer!» Et si
            homme respondent: «Che fait a creanter!» Et li maronnier vont leur
            voleis retouner; au lés devers Baudas commenchent a sigler. Ne sai
            que vous vaussise longement diviser: droit [par] .j. samedi, si con
            j' oïs conter, virent paien Baudas, qui tant fist a doubter, car n'
            a si belle ville au lés dela le mer. A terre fist Morgans ses
            vaissiaus ariver; tentes et paveillions vont Sarrasin lever. Chil de
            Baudas, quant eurent oï dire et conter que Sarrasin venoient pour le
            païs gaster, leur chités vont garnir et les portes fremer. Atant
            [es] une espie, qui commenche a crier: «Ahi, rois de Baudas,
            voilliés moi escouter! Chius qui jadis vous volt si loialment amer,
            qui devant lui vous fist vo teste coronner, mal li est avenu, car il
            est pris en mer avoec le roy calife et Polibant le ber; roys
            Morgants d' Italie les fait chi amener. Et chachiés, ou matin je li
            oï jurer que en che palais droit chi les ferra decoler et conquerra
            Baudas, si l' ara a garder.» Oit le li chavetiers, colour prist a
            muer. Et li espie dist: «Vous ne devés plourer, ains devés vostre
            amis aidier et conforter. Or i parra comment vous en vaurés ouvrer.
            Au besoing voit li hons qui bien le voilt amer: se vous falés
            chellui qui ne vous volt fausser, jamais ne deveriés tel couronne
            porter, ains vous deveroit faire a vou mestier aler.» Quant ches
            parlés oï li Povres Pourveüs, il en fu a son coer dolans et irascus,
            si jura Dam[e] Dieu, qui en crois fu pendus, que Bauduïns serra,
            s[ë] il poet, secourus. Or dirai de Morgant, qui ses trés a tendus:
            a une liewe prés de Baudas est venus; Madoine en apella, qui estoit
            un sien drus. «Madoynes», dist Morgans, «chevaliers esleüs, alés ent
            a Baudas sans estre arresteüs, si dites euls dedens que je leur mans
            salus et que Bauda[s] me rengent, qui est forte de murs, ensois que
            je les aie assis ni assalus, car si par force preng Baudas, ou sui
            venus, il n' i ara chellui tantost ne soit pendus!» Et Madoines
            respont: «Ch' est bie[n] le miens argus.» A ches mos s' en parti, n'
            i est arresteüs; envers Baudas s' en va parmi les prés herbus. A le
            porte s' en vint li paiens mescreüs. «Ouvrés», dist il, «le porte,
            se n' i atendés plus; a vo seignour dirai pourcoi sui chi venus.» Li
            Crestïen, quant ont les parlers entendus, ouvrierent le wiket;
            chaiens s' est embatus. Ou palais le mena .j. chevalier menbrus, qui
            baptisiet c' estoit, se avoit a non Artus; chius a dit a Madoine:
            «Frans vassaus conneüs,
          
            parlés tout belement quant vous venés lassus, car nos sires par est
            trop hardis et cremus.» «Par Mahon», dist Madoines, «vous me faites
            abus! Ont ore le dëable Quaÿns et Belgibus fait c' un chavetiers est
            tels maistres devenus?» Madoynes li paiens est entrés en Baudas; ou
            palais est venus li leres Sathanas: la a trovei le roy, qui n' avoit
            nul soulas. Lors li a dit Madoynes, qui mie ne fu mas: «Enten a ma
            raison», dist il, «et tu orras le mandement Morgant: que tu ne
            laissies pai que les clés de la ville tu li envoieras par tel
            condition que ta pais averras et tout chil de la ville qu' a
            gouverner tu as. et che tu ne la fais, grant meskiés en aras, car
            soies bien chairtains qu' assegiés en saras, ne li bons roys
            Morgants n' en se partira pas tant qu' il t' avera pris; et puis
            pendus seras.» Oit le li chavetiers, si n' en donna .ij. as, si a
            dit a Madoine, qui vault pis que Judas: «Morgans nous cuide bien
            avoir pris en ses las, mais nous ne lui prisons le montant de .ij.
            as!» Dist li rois de Baudas: «Sarrasins, or entent: vous me dirés
            Morgant au fier contenement que ja n' ara le ville ensi ni
            autrement; et si m' i volt assir o son efforcement, contre lui
            isterai et menu et souvent. Chairtes je l' ochirai a doel et a
            tourment, car il tient en prison, dont [j' ai] le coer dolent, le
            houme que plus amoie en tout le firmament. Mais chachiés bien de
            ffit que, s' il ne le me rent et il me vient assir, je vous ai en
            couvent contre lui isterai a mon efforcement et si le destruirai et
            trestoute sa gent!» «Par Mahon», dist Madoynes, «vous parlés
            vassaument! Vous avés moult apris d' armes et grandement! Keudre
            vous vi chavates il n' a mie gramment.» Et dist le chavetiers: «Par
            le mien serement, je ne les couserai jamais s' on ne vous pent!» Li
            Povres Pourveüs ot a son coer grant ire quant le paien [oï] sifaite
            rayson dire, se li dist: «Messagiers ne doit avoir martire; dites
            che qu' il vous plaist, je [ne] m' en cuit refuire: mais je vous
            pense encore un[e] tel lichon lire que li fors rois Morgans et
            trestout son enpire [poroient mieux valoir qu' il alassent en Tire
            qu' il venisent ici nostre païs destruire].» «Vassaus, ralés vous
            ent a Morgant le fellon et si li dites bien, ne faites chelison, que
            tout chil de Baudas, le chité de renon, croient en Jhesu Crist, qui
            souffri pation: tout se sont converti entour et environ. S' il se
            voelt baptisier par bonne entention, a lui m' acorderai sans nulle
            arrestison; et s' il ne prent baptesme et il et si baron, ne li
            lairé de terre qui vaille .j. esporon: jusques en Italie porterai
            men pignon. Et che les chevaliers qu' il a en son prison faisoit
            trenchier les testes par dessous le menton, ne prenderai de vos si
            poisant Esclavon que dessus nous crestiaus pendere ne le voist on.
            Cuide le roys pour chou se je n' ai grant renon que je li doive
            rendre ensement mon baston? Nannil, par chelui Dieu qui souffri
            pation, ains me porterai fier que lupart ne lion!» «Sire», che dist
            Madoines, «bien croire vous doit on, car quant un chetis vient en
            domination, plus d' orgeul a en lui qu' en un prinche de non.»
            Madoines s' en parti, plus n' i a remanu, si vient en l' os Morgant
            le fellon mescreü. Et quant le roys le voit, se lui dist: «Don viens
            tu? Se sont chil de Baudas a mon voloir rendu?» «Par Mahon», dist
            Madoines, «je vous voi bien cornu! J' ai esté en Baudas, s' ai ou
            palais veü .j. vassael c' on apele le Povre Pourveü; j' oï dire qu'
            il a maint viex soller cousu, mais onques a nul jour tels chavetiers
            ne fu: quant le vostre message je le oi despondu, il ne vous prise
            mie valissant .j. festu. La monstra une chiere de si fellon argu et
            si me regarda si tost qu' il m' ot oü qu' il sambloit qu' il eüt mon
            coer parmi fendu; chiere fist d' amachour, si n' ot pas le corps mu:
            tant fist cruel samblant, tout me fist esperdu.» «Sire», che dist
            Madoynes, «chele[r] n' i a mestier: vous n' arés ja Baudas, dont li
            mur sont plenier, se vous ne l' assalés et devant et derier, car
            chil qui sont dedens se sont fait baptisier: il ne vous prisent mie
            le montant d' un denier.» «Par Mahon», dist Morgans, «je ne kier
            repairier par dedens Ytalie en mon palais plenier tant que j' airai
            Baudas ou son li lozengier!» Adont fist le chité de ssi prés
            approchier qu' il n' ot jusque fossés que le trait d' un archier.
            Morgans [fu] en son tret avoekes sa moullier; en .j. tret fist
            garder Yvorine au coer fier: .L. Sarrasin et main et a nuitier le
            garden de si prés sans point de l' eslongier qu' elle n' aloit de
            terre ni avant ni arier seulemen .ij. piés loins; che font li
            pautonier
          
            pour che qu' erbe n' i puist tenir ni esrachier par coi elle lor
            puist jouer de son mestier. S' elle peüst aler par dedens un
            vergier, tost i veïst telle herbe qu' elle vausist queillier, dont
            tel carnin fesist vistement commenchier qu' il convenist paiens
            dormir et sommeillier. D' autre part en un tret furent le chevalier:
            Bauduïns de Sebourc, ou n' ot que courechier, Bauduïns le calife et
            Polibans le fier; .iiij. Sarrasin i sont pour eulz gaitier. «Hé,
            Diex», dist Bauduïns, «qui tout as a jugier, aroit jamais tel sanc
            ens ce bon chavetier qu' il me venist ichi secourier et aidier?»
            Ensi dist Ba[u]duïns au corage legier. Et li fellon paien, que Diex
            doinst encombrier! font environ Baudas trés et tentes fichier,
            paveillons et aucubes, loges et maint chelier. Li Povres Pourveüs ne
            les prise .j. deni[e]r et dist que temprement leur fera destourbier.
            Pour chou qu' il ne savoit jouster ne tounoier aloit trestoute jour
            monter sour sen destrier, armés et fervestis a loy de chevalier, et
            tenoit une lanche, qui le fer ot d' achier; encontre un mur aloit et
            jouster et lanchier: si fort au mur joustot, et de tel desirier, que
            de cul et [de] pointes versoit jus dou destrier. Ensi li Pourveüs
            metoit coer et plaisanche a savoir manoeir et l' escut et le lanche.
            Ses barons appella, en cui il ot fianche: «Seignour, car nous armons
            sans nulle detriance; je voeil aleir veioir chelle gent sans
            creanche: abatre leur vaurai, se je puis, lor bubanche. Et chellui
            qui me mist a si [haute] hounouranche, se je puis esploitier, je li
            ferai aidanche; a cheuls qui mal i font vaurai faire nuisance.» Et
            [quant] chil [l' ]ont oï, s' ont dit sans detrianche: «Nous irons
            volentiers tout a vo souffichance.» Dont sonnerent maint cor;
            chascuns d' armer s' avance. Li Pourveüs s' arma sans nulle
            demorance: .j. auqueton vesti, espris de desiranche, et un richë
            auberc, dont la maille fu blance; cauches de fer caucha comme un
            hons d' onneranche, les esporons a or par grant senefianche. Ou
            chaval est montés; puis pendi sans doutanche le blaison, ou il ot
            .iij. clos et une lanche, l' espee au lés senestre de tré bonne
            atempranche; prist l' espiel e[n] sa main. Mais il fist oblianche
            dou hÿame luisant, che fu par ignoranche: sans le hÿamme en va o sa
            manie france. Quant vint sus les plains cans, maistres Thumas s'
            avanche qui li dist: «Gentis roys, et a quelle substance alé vous en
            bataille contre gens sans creance sans hïamme en vo chief? Ch' est
            povre contenance!» Et dist li Pourveüs, en riant sans pensance: «Je
            ne cuidoie pas, ja n' en aiés doubtance, c' on armast aussi bien le
            teste que [le] panche.» Li Povres Pourveüs, qui de Baudas fu rois,
            mist le hïamme au chief, si en fist le gabois. Chil de Baudas
            chevauchent, grans i fu le conrois: sonnoient ses busines, chil cor
            sarrasinois. As tentes et as trés s' armerent li Grigois. Italïen s'
            armerent et prisent [leur] harnoiis et montent es chevaus et es bons
            palefrois, a leur cos les escus et es poins les espois; encontre
            Crestïens s' en vont parmi l' erbois. A l' assambler les os fu
            piteuse le vois et li ochisions fu grande a chelle fois: a le terre
            gisoient navré et mors tout fros. Morgans crie: «Italie! Ochïés les
            bourgois!» Chil de Baudas i fierent a bons brans vïenois. Oiés du
            Pourveüt confais fu ches esplois: en l' estour se bouta comme le
            leus dou bois se fiert ens es brebis et il en hape trois; a l' espee
            trenchant fiert amachours et rois, par force et par vertu desrompi
            les conrois et percha la bataille si bien a celle fois n' encontre
            Sarrasin, tant soit ne lonc ni drois, qu' il n' abate et reverse que
            fait aloe hostoirs. Bien cuida retourner, mais avant va enchois:
            «Qu' est ce», dist il, «dëables felons et maleois! Irai je adés
            avant? Ne me tenrai je hui cois?» Li Povres Pourveüs se cuidoit
            retourneir a brochier le chaval, mais il le fait aleir plus tost quë
            .j. oisiaus qui se prent a voleir. Le voie li laissierent Sarrasin
            et Escler; quant il fu outre l' ost on le laissa ester, car Sarrasin
            cuidierent, quant le virent passer, que chou soit .j. paiens: n' en
            scevent que penser. Et li rois de Baudas ne po[o]it reculeir; dessi
            dusques a tentes prist a esporonner, puis va de tente en tente pour
            Bauduïn trouver. Ou en .xx. ou en .xxx. va li bers regarder, car
            onques n' i trouva Sarrasin ni Escler qui li disist .j. mot ne
            viengne a l' encontreir. Vint au tret Ludïane, la roïne au vis cler;
            la roïne trouva, qui tant fait a löer, li mainte puchelle du païs d'
            outre mer; maint Sarrasin avoit illoec pour li garder. En langue
            sarrasine li prist a escrier: «Dame, le rois Morgans vous fait par
            moi mander
          
            qu' au dehors de chelle ost venés a lui parler: tel besong a de vous
            qu' il ne poet contrester. Montés sour mon cheval; je vous irai
            mener ou li rois vous atent, qui tant a le coer ber.» «Amis», dist
            Ludïane, «che fait a creanter.» Sus le chaval du roi va le dame
            monter. Li Pourveüs le maine, qui bien sceit enchanter; quant vient
            en sus de l' ost, c' on ne le pot haper, par deriere la dame monta
            sans arester, puis broche le chaval: plus tost le fait aleir que
            nuls osiaus ne puist parmi l' air voleter; envers une forest va
            courant sans ambleir. Quant la dame se vit ensement destourner,
            adont moult hautement commencha a crier. «Dame», che dist li rois,
            «laissiés vostre noter: ja bien tost vous ferai d' autre Martin
            chanter!» Quant li roys [de] Baudas tint la noble roÿne, son cheval
            va brochant devers une gaudine; .j. bosquet a trouvé, ou il ot
            mainte espine [qui desronpi le dame son plicon blanc d' ermine, le
            car en pluiseurs lieux li depece et espine.] Et la dame reclaime le
            poissanche apoline et li dist: «Chevaliers de tres fauce doctrine,
            decheüte m' avés par vo fauce couvine, mais se Morgans vous tient,
            drois est qu' il vo traïne!» «Dame», che dist li rois, «par sainte
            Katerine, je voel avoir en vous amisté sans haïne; jamais irai
            avant, si le mors ne m' afine, devant che que j' arai ouvré en
            vostre huissine.» «Dame», [ce] dist li rois, qui le coer a legier,
            «je sui rois de Baudas, si l' ai a justicier: n' este mie robee par
            un sim[ble] escuier, ains serés mariee a .j. vaillant princhier, car
            je ferai vo corps lever et baptisier. Or vous voi si tré bele,
            selonc le mie[n] cuidier, que li biauté de vous m' a mis en desirier
            de vostre gentil corps acoleir et baisier, et si vaurai ausi vostre
            corps donoier. Se vous me refusés de vo bouche baisier et de faire
            tout che qu' il affiert au mestier, a cheste bonne espee verrés vo
            chief trenchier.» Lors le sacha dou foure, se li va apoier
            droitement a son coer pour tout par mi fiquier. Et le dame s'
            escrie: «Laissiés vo manechier! Or ne me tués mie! Faites vo
            desirier. Femme ne se doit mie, par foi, laissier blechier: [puis
            que pour sa largesse puet se vie eslongier, folle est qui pour sen
            aise laisse son corps blechier].» Quant li rois Pourveüs se senti es
            bois seus e vit le corps la dame, qui tant fu gratïeus, pour la
            beauté la dame fu si fort convoiteus: de cheval descendi li bons
            rois amoreus, la roïne accola, si dist: «Corps savoreus, onkes
            Tristrans n' ama si bien la belle Yseus comme je fai vo corps, qui
            tant est pretïeus!» Lors le base et acole; la devient si joieus que
            delés un busson, qui estoit nentilleus, abati la roïne: onques n' en
            fu honteus. Et la dame en souffri moult lïement les jeus: au roy c'
            est assentie, tant fu ches cors piteus; son deduit i souffri, elle
            en amast miex deus. Quant li Pourveüs ot faite sa druerie, lors dist
            a le roïne: «Or estes vous m' amie.» Adont le fist monter ou
            destrier dou Surie. Envers Baudas s' en va, chevauchans par
            maistrie; dessi a le cité n' i a resne lasquie. En Baudas est
            entrés, le grant cité garnie. La roïne bailla a sa bone maisnie et
            lor dist: «Gardés moi cheste dame jolie; chi endroit le vous baille,
            mais ch' est sus vostre vie.» Dont fu en son palais la dame convoïe
            et li rois vers l' estour a se voie aqueillie. Le bataille i estoit
            si grande et efforchie que tant i en moroit de cascune partie qu' il
            n' est nuls hons vivans qui nombre vous en die. Li os de Baudas fu
            trestoute desconfie et par les Sarrasins et morte et mal baillie,
            quant un Sarrasins vint a Morgant d' Italie, qui li a dit: «Frans
            rois, vo moullier est perie, car .j. Crestïens l' a a sa tente
            ravie!» Quant li roys l' entendi, tous li sans li rougie: il devient
            si dolans qu' a poi qu' il ne marvie. Il broche le chaval; le
            bataille a lassie, devers les trés chevauche, faisant chiere marrie.
            Quant Sarrasin perchiurent con la chose est taillie et que li rois
            avoit le bataille lassie, Adont vont retournant, s' ont retraite
            bondie. Et Crestïen les vont encauchant par maistrie; a le retraite
            en ont ochis a grant haschie .ij. et .iiij. de la plus grant
            lingnie. Adont vont retornant nostre cheval[e]rie, s' ont encontré
            le roy, qui sa dame ot lassie en la chit de Baudas, qui tant [a]
            segnourie. Quant il virent le roy qui vient a l' estournie, se li
            ont dit en haut: «Roys, Diex vous ben[e]ïe! Ensement doit un roys
            aidier sa baronnie: vous venés quant avons vaincue l' estourmie.» Et
            quant li rois le voit, hautement li escrie: «Diex, que chevent
            vilain, dame sainte Marie, que li esporon valent? Voir, ne le
            scevent mie!»
          
            «Diex, que chevent vilain que valen esporon? Pour vous le di,
            seignour, car tout este bricon et je sui chevaliers, ains mieudres
            ne vit on: pas ne ferés tant d' armes jusqu' a Ascention que j' ai
            aujourd' ui fait sus la geste Mahon. Qu' avés fait de Morgant? Le
            ramenés prison? Quant j' ai prise la femme, avoir doi le baron.
            Seignour, par chellui Dieu qui souffri pation et [qui] resusscita au
            temple Salemon, quant jë entrai orains par dedens le tenchon, je
            brochai si avant mon bon destrier gascon que les conrois passai a
            force et a bandon: onques n' arestai goute, si ving au paveillon le
            riche roy Morgant, qui le coer a felon. Sa moullier i trouvai, que
            Ludïane a non. Chairtes, monter le fis dessus mon arragon et le
            getai de l' ost a ma division et che l' ay ameneie en la chité de
            non; ja bien tost le porrés veoir en me mayson.» Et quant chil ont
            oï dire telle rayson, si commenchent a rire entour et environ, et
            dist li un a l' autre: «Veschi noble baron: jamais de chelle main ne
            puist keudre takon!» Quant chil de Baudas öen le riche roy vaillant,
            qui avoit conquesté le femme au roy Morgant, molt en eurent grant
            joie le petit et li grant, et dist li un a l' autre: «Veschi roy
            souffisant!» En Baudas la chité vont a joie rentrant; Ludïane li
            belle vont forment honnerant. Et li roys d' Ytalie va grant dol
            demenant; il a fait aporter Mahon et Tervogant: d' un baston leur
            donna .c. cos en .j. tenant. «Ai, Ludïane, dame», dist li rois en
            plourant, «ja vous amoit mes corps de loyal amour tant que ne pooie
            aleir .j. tout seul piet avant que je ne vous allaise avoec moy
            amenant, car plus belle de vous n' a jusqu' en Orïant ne plus tré
            gratïeuse ne de si dous samblant; pour vous morai de doel ains
            soleil esconsant.» Adont detort ses poins, ses cheveus va tirant. Et
            si homme le vont forment reconfortant et li dïent: «Bons roys, ne te
            vas despaisant; ch' est hontes qu' ensement vous alés dementant pour
            le vostre moillier, qu' alés ensi plourant, car tels a bele femme
            aveukes lui gisant, qui vaurroit qu' au matin n' eüst femme n'
            enfant.» Le doel mena Morgans: che fut pour sa moullier, que li
            Pourveüs fist lever et baptisier et couka aveuc li en sa chambre a
            or mier. Or dïent les materes, qui moult font a prisier, et [la]
            cronike vraie si nous voilt tesmoingnier, c' uns Salahadins fut fiex
            a .j. chavetier outre la Rouge Mer. Et chius ot cor si fier qu' il
            fist Crestïenté outre mer essillier; si que de chelle dame, dont
            vous m' owés plaidier, issi Salehadins, qui tant ot coer lanier:
            fiex fu du chavetier, au bien vrai apliquier. Mais chius Salehadins,
            dont vous m' owés plaidier, ne fuit [pas] chius qui vient a Cambrai
            tournoier Huon Dodekin et .j. autre gerrier, duc J[eh]an du
            Ponthieu, .j. nob[i]le princhier. Doi Salehadin furent, au juste
            tesmongnier: l' uns fu fiex de la dame, si con j' oïs nonchier,
            duch[ois]e de Ponthieu, qui Dieu volt renoier. Et chius Salehadins,
            li fiex au chavetier Salehadins le fel ot non, o mon cuidier; Baudas
            et Damiecte ot il a justicier [et] .xxxij. royames pour son pris
            essauchier, si fist Crestïenté telement essillier que par lui furent
            mort et peri li Templier et [tout] li Crestïen qui Dieu avoient
            chier, ensi que vous oirés o libre retraitier. Or commenche matere
            c' on doit autoriser: et sus autres histoires doit [on] ceste
            pris[i]er. A ma droite matere me vaurrai repairier; dirai du roy
            Morgant, ou n' ot que courechier: adont fist la chité et jour et
            nuit gaitier si prés qu' il n' i venoit a boire n' a mengier, et le
            fist assalir dou peuple loozengier cascuns jour a journee pour la
            ville essillier. Et li rois de Baudas et li Dieu chevalier issoient
            bien souvent, armet, sus le destrier, dessus les Sarrasins pour lor
            pris essaucier. Mais Sarrasin faisoient le passage gaitier, si c' on
            ne les pooit de riens adamagier; dont ou roi de Baudas n' i ot que
            courechier. Li sieges de Baudas dura moult longement; la cité fu
            gardee a tousjours, telement que la ville affama, dont moult furent
            dolent, car li fors roys Morgant au fier contenement manda l' ariere
            ban dedens son chasement: .xxx. [mil] Sarrasin qui furent de sa gent
            vinrent assir Baudas avironeement. Plus gele, plus destraint, che
            dist on bien souvent. Li bons rois de Baudas, qui tant ot hardement,
            ot moult le coer dolant; courechiés fu forment de chou qu' il ne
            pooit ensi ni autrement ravoir les trois prisons a son commandement,
            si manda a Morgant, se les trois prinches rent, qu' il rendera la
            dame, qui de biauté resplent.
          
            Mais Morgans dist et mande a Baudas vistement qu' il rarra sa
            moullier sans nul escangement ains qu' il laisse le siege par nul
            divisement, car bien sait le famine ne dure nuls noient. Seignour,
            que vous iroie allongant le chanson? Tant fu li rois Morgans et chil
            de son royon par devant la chité que Baudas apell' on qu' il n'
            eurent a mengnier pain ne char ne poisson et furent en la ville en
            tel destruction: ne savoient que faire chevalier ne garson, si
            prisent parlement a Morgant le fellon qu' il rara sa moullier a le
            clere fachon par itel couvenent et par telle occoison qu' il
            laissierent le siege et le noble royon, ne ne mesferont mais qui
            vaille .j. soel bouton: ainsi fu li acors co[m] je fai mention.
            Quant Ludïane sot cheste conclusion, mout dolante en devient en sa
            condition et pui a dit au roy: «Mervellier se doit on de chou que me
            rendés a Morgant mon baron! J' amaise miex o vous qu' avoekes le
            glottoen: il a le main copee, si ne vault se poi non, s' a faite une
            autre main de fin or sans laiton. Je vauroie qu' il fut pendus d' un
            kaeignon!» «Dame», che dist li roys, «ne dites se bien non. Je vous
            dirai pour coi [j' ai] au poeple Mahon acordet ceste pais; n' en
            savés le coron, mais je vous en dirai le vraie entention. Li rois
            tient avoec li .iij. prinches de renon: il i a tel que j' aing otant
            que ma fachon; or m' aiderés vous bien, tant que li trois baron me
            serront delivré et osteit de prison: car, si tost que de chi
            tourneront le talon, chertes, je vous sievrai a coite d' esporon et
            devant Ytalie arrai mon paveillion drechiet prochainement et gens o
            moy foison. Se me voliés aidier a mon loyal besoing, vous et le
            chevaliers dont j' ai devotion arai en ma baillie a bien courte
            saison, car dame scet trop bien dechevoir son baron.» «Dame», che
            dist li rois, «pour Dieu [qui] tout crea, vous pri que vous me
            aidiés, je ne vous faurrai ja; comment qu' au roi Morgant on vous
            delivera, [ce n' est mie a tousjours que li congiés sera:] on [ne]
            poet bien salir qui ne reculera.» «Sire», dist la roÿne, «on vous
            conseillera comment li vostre ami resseront par decha et je aussi,
            biaus sire, qui ne vous faurrai ja!» «Comment?» che dist li roys.
            «Ne le me chelés ja!» «Sire», dist la roïne, «vos corps assir venra
            le chité d' Italie, que .xx. liewes n' i a. Par dessous le chité une
            chiterne i a, qui va hors de la ville et a fait lonc tamps a. Droit
            en une foreest cheste chiterne va, et delés la palais que rois
            Morgans fonda la endroit est li bove: .j. huis de fer i a, fremee
            noblement, car nuls n' i entera se de le propre clef l' uis defremer
            ne va. Et te ferai bien tant que li clef m' en sera baillie et
            delivree; si ne s' en gardera roys Morgans, mes barons, car on ne l'
            ouverra. Et quant j' arai le clef, on le vous mandera par un privet
            message que li mien corps querra, si venrés dessous terre et li
            porte sera ouverte et deffremee; et ensi venrés la, s' ochirrés mon
            baron, si ne l' espargniés ja. Honnis soyt il de Dieu qui ne le
            tuera, car il est affolés; aidier ne se porra. Ensi arés le ville
            car on essiellera: les Crestïens arés, si reverrai decha.» «Par men
            foy», dist li roys, «belle rayson chi a! S' ensi poet estre fait, a
            grant bien me tenra.» [«Oïl», dist la roïne, «ne vous en doutés ja,
            car ce que femme pense trop bien acomplira:] puis qu' elle le voeilt
            faire, nuls ne l' en destoura.» «Voire», che dist li rois, «mais se
            message i a, ja il n' ert acompli, ne vous mentirai ja: puis que une
            traïson par messages s' en va, chou est trop fort a faire se bien
            adrechera. «Dame», che dist li roys, «qui voeilt tel coze faire, il
            doit bien regarder a cui son coer esclaire, car d' avoir en autrui
            fïanche secretaire convient trop proprement boin coer a lui atraire,
            car telle bouche rist, qui baisier ne voel faire. Et pourtan le vous
            di, roÿne debonaire: gardés ou vous parlés de la coze parfaire, car
            on donne souvent a tellui bon solaire, qui n' a pas deservi son
            loier a bien faire.» «Sires», dist la roïne, «ne vous devés dobter;
            je cuit secretement ma bezonge ordiner. De revenir o vous doy
            forment desirer, car je has si Morgant que je ne puis durer.» Adont
            le va li roys baisier et acoler. Il estoit bons compains, si savoit
            bien jouer dou jeu que dame voelt a le fois demener. A ma droite
            materre me vaurai retourner: dirai dou roy Morgant, le Sarrasin
            escler, qui vint droit a le porte sa moullier demander. On voit bien
            avenir a maint biau bacheler qu' il va sa femme querre, prier et
            demander
          
            a cellui qui l' a fait aveuc lui reposseir: amour fait moult souvent
            les sages rasotter. A bailles de Baudas est venus roys Morgans et li
            roys Pourveüs li vient la ou devant; Ludïane amena, qui li corps ot
            plaisant, se le rendi au roy par itel couvenant que il li ot couvent
            que mais en son vivant n' assegeroit Baudas ne si apartenant. Li
            roys voit sa moillier, lors le va acolant, et chelle le baisa, che
            dist en souspirant: «Sire, con je ai eüt lonc tampt le coer dolant!»
            «Dame, bien vous [en] croi.» Lors s' en vont departant. Diex, que li
            Crestïen furent liet et joiant qu' il eurent a mengier du tout a
            leur commant! Et Sarrasin s' en vont vistement deslongant: par
            devers Ytalie aleyrent rapairant. Bauduïn de Sebourc vont aveuc eus
            menant, Baud[uïn] le calife et le roy Polibant, qui moult sont
            irascut que li fel mescreant les emmenoient pris sans avoir nul
            garant. «Hé, Diex», dist Bauduïns, «cellui tieng a mesquant quant il
            fait le sien maistre de sen povre serjant!» «E, Diex», dist
            Bauduïns, «dame sainte Marie! Je fis dedens Baudas u[n] homme
            courtosie: or moi l' a mal merit, par Dieu, a cheste fie.» Ainsi
            disoit li bers. Et Morgans d' Italie fai batre les barons cascuns
            jour une fie; et li bon Crestïen disoient: «Diex, aïe!» Du Pourveü
            dirai, qui fist sa baronnie appariellier brefment et cha
            cheval[e]rie: le harnois ont tourssé trestoute la maisnie, et quars
            et quariois et sommiers de Hongrie. De Baudas sont issu a belle
            compaingnie; vers Ytalie va chelle gent baptisie, les bannieres au
            vent, ou li ors reflambie. Li roys fist de sa gent mainte
            connestablie; a chascune disaine li rois commande et prie c' une
            grande bannier[e] soit contre mont drechie, par coi li Sarrasin, cui
            [li] corps [Dieu] maudie! cuident qu' il soient plus de gent [de] la
            moitie, car plainté de bannieres est coze ressongnie; vers Ytalie
            vont, banniere desploïe. Et Morgans va devant o sa gent renoïe; il
            ne fuit que .viij. jours en sa chité garnie quant il vit la devant
            mainte tente drechie; adont fu esbahis, mais n' en donne une aillie:
            forte fu sa chité et moult bien bateillie: il ne donne d' assaus une
            pomme pourrie. Morgans fu ou palais o sa dame jolie, se li dist, en
            riant: «Dame, ne v[e]és mie de che roy des quetis, qui sor vous a
            envie: pour vostre corps ravoir vient en cheste partie; ot il dedens
            Baudas onkes vo druerie?» Quant la dame l' entent, si fist m[ou]lt
            l' esbahie et commenche a plourer et puis jure et affie qu' elle
            ameroit trop miex qu' elle fuist essiellie. «Par Mahon, bien le
            croi», dist li rois, «douche amie!» Ensi disoit Morgans a se dame
            prisie. Et [s' il] est aucuns hons qui soit en jalosie, a sa femme
            en doit bien dire sa maladie; et se chelle le scet, elle n' en
            juroit mie: aussi puist Diex aidier toute le compaingnie. Li rois fu
            ou palais aveukes sa moullier; chelle li dist: «Biau sire, poi ne
            volés paisier, qui pensés que me soie mise a che chavetier! Ne vien
            mie pour mi en chestui heritier, entsois est pour les trois, qui
            tant sont lozengier, que fait avés, biaus sire, en vo chartre
            lanchier.» «Dame», che dist Morgans, «par Mahon, que j' ai chier, je
            leur ferai tous .iij. les testes roongnier! Enchois demain la nuit
            les verrés detrenchier!» «Sires, vous ferrés bien», dist la dame au
            vis fier; lors a dit: «Sire Diex, qui tout as a jugier, comment les
            porrai je conforter ni aidier?» Du roy se departi la dame sans
            targier, en sa chambre est entree, qui fu painte a or mier; a un
            escrin s' en vient, si trouva un forgier. La clef de la chisterne,
            qui [tant] fist a prisier, i ot mise Morgans plus ot d' un an
            enti[e]r; mais puis que Crestiien le vienrent assegier, aliot
            chascune nuit en son cofre gaitier se la clés i estoit toudis a son
            couchier: n' i lassast a aleir pour l' or de Monpelier. N' estoit
            pas asseür de sa franche moullier, pour chou aloit le clef si
            souvent manoier. Bien le savoit le dame, ou il n' ot qu' enseignier,
            si prist .j. poi de chire et le prist a manier, puis i bouta le clef
            et l' i fist atachier et encassier dedens tout a son desirrier.
            Quant la samblance i fu, le clef va remuchier et refrema l' escriin,
            qui ne [le] volt laissier. .I. faivre a fait mander par .j. sien
            esscuier et li fevres i vient, qui ne le volt laissier. La roïne lui
            dist: «Il vous convient forgier sus chelle empriente chi une clef
            efforcier: anuit le voel avoir, s' en arés bon loier, car j[ou] ai
            un escrin qui est ferés d' achier: le clef en est perdus, si m' en
            doit anoier, car mi jöel i sont, que jë aime et tieng chier. Or m'
            estrus une dame qui chaiens vint l' autr' ier:
          
            la clés de mon escrin m' en a fait desvoier pour rober mes joiaus,
            qui valent maint deni[e]r, si faut encore anuit que vous fachiés l'
            ouvrier par coi j' aie le clef enchois que voist couchier. Prendés
            de mon argent tout a vous desirier, mas que j' aie le clef, dont jë
            ai grant mestier. Et vechi .j. florin pour bore a vo maingnier:
            encore en averés; pensés du reperier.» Et li fevres s' en va, ou n'
            ot quë eslechier; onkes mais n' oit tel joie, si prist a gratïer
            Mahou[m]et, Tervogant. Puis dist sans delaier: «Onkes [nus] feivres
            n' ot de clef si bon loier!» Mais trop miex li venist qu' il fuist a
            Monpelier: onques si maise clef ne fu faite d' ouvrier. Pour che ne
            se doyt nulz vanter ne affichier d' avoir cose en ce mont, ne devant
            ne derier, tant qu' il le tiengne as mains et qu' il le poe ballier:
            on a de pluiseurs gent pay[e]ment a dangier. Je croi c' onkes mais
            clés [ne] fu si tost forgie: il se haste d' ouvrer, si l' a tost
            apointie. A le dame revint, qui bien s' est adrechie de son feivre
            paier. Et chius lors li escrie: «Dame, j' ai vo besongne trestoute
            appareillie; dame, puis ne mengai, se Mahons me benie!» Et le dame
            respont: «Fait m' aveis courtosie: venés [ent] avoec moy.» Lors le
            dame le ghie en une haute sale ou mains degrés tournie; la ot un
            escuier qui fu de sa lignie a cui plainte s' estoit la roÿne prisie
            c' uns fevres li avoit fait grande vilonie. Et quant vit son cousin,
            lui dist a vois serie: «Faites che que devés, cousins, je vous en
            prie.» Chius tenoit .j. coutel a le meure aguisie: le feivre en
            consievi entre pomon et fie; si söef l' abat mort qu' il ne brait ne
            ne crie; en le hyauwe fu getés chelle propre nuittie. Or a le
            franche dame les clés appareillie. Or ne scet tour viser que la gent
            baptisie puist savoir que la dame soit ensement garnie; en nul homme
            vivant la dame ne se fie, la ou le sien consel en lieu privei le
            die. Oiés dont s' avisa la roÿne jolie: onques dame ne fu, je croi,
            miex conseillie que la roÿne fu, dont je vous senefie, pour honnir
            son mari qu' elle n' amoit m[all]ie. Ludïane le dame, qui moult ot
            le corps bel, prist enkre et parkemin, si fist maint brievetel et
            metoit en escript la dame au corps loiel: «Sire, roys de Baudas, je
            vous manch sans rapel que j' ai le clef forgie par un bon fevre
            isnel pour le chiterne ouvrir qui siet lés .j. prael: entrés [i] par
            dedens, o vous maint damoisel. Se demain ains midi ne venés sans
            rapel par dedens [Italie] commenchier .j. chembel, tout li trois
            Crestïen, qui [sont] noble dansel, que Morgans a tenu en sa chartre
            a chisel, aron demain chascuns copé [le h]aterel, car Morgans l' a
            juret sus le loy Jupitel, si ne s' en parjuroit pour l' avoir
            Lucabel. Or pensés dou venir, pour le corps saint Danel! Et se vous
            savés lire le mant de chest apel, si faites alumer par devant mon
            chastel .xxx. torsers ardans: la sarai le nouvel se le mien
            mandemant ferés de coer isnel.» .XV. briés fist la dame, notant sus
            ch[e] merel. Puis prist .xv. motons parmi le haterel; noa chascuns
            moton la dame .j. brievetel; a le fause posterne, qui sit lés .j.
            ponchel, les mist la dame hors, cachant d' un bastonchel. En un
            fossé entreirent, ou il ot maint quaillel. Li motton paissent l'
            erbe, en furquant du musel; trestout se sont espars contreval le
            praiel. Pasturant vont sous l' erbe li petit moutoncel, s' emportent
            les noveles au riche roy loyel, qui de la dame aloit desirant le
            revel. Ains mais n' oïstes dire, en livre n' en rollel, c' on fesist
            de mottons onkes jour makerel. Li mottons sont espars sus l' erbe
            verdoiant, toute nuit a nuitie vont illoec pasturant. Et quant vint
            l' e[n]demain, aprés soleil levant, chil de l' oost regarderent et
            se vont perchevant des mottons qui s' aloient de l' erbe desjunant.
            Dont i sont accorut chevalier et sergant: qui poet avoir le sien,
            moult tost le va hapant. Quant virent les brievés qui au coel sont
            pendant, il lisierent les briés; adont vont regardant qu' il
            venoient au roy li salut et li mant: les mottons trestous .xv. vont
            au roy presentant. Li roys a pris les briés, si va joie menant; le
            mandement oï, qu' il tint a soffisant; adont fist .xxx. torses
            alumeir maintenant, e bien prés du chastel furent .xxx. sergant qui
            les torses tenoient sus le pré verdoiant. Bien les vit la roïne, si
            va Dieu gratïant. Par delés le palais d' Ytalie le grant i avoit .j.
            chelier, s' avoit .j. huis devant: la estoit li entree, che trovons
            nous lisant, qui aloit dessous terre. Chiterne i fist Morgant, la ou
            de front aloient .iiij. homme souffisant, armé de toutes armes,
            monté sus l' aufferant.
          
            Et aloit le chite[rne] en .j. bos verdoiant: la ot une tourele par
            ou on va issant. Mais li roys de Baudas en sot le couvenant, si fist
            le tour abatre, si va le tro trouvant: demie liewe aloit celle cave
            durant. Li rois i est entrés et si homme valliant; en le chiterne
            vont li Crestïen entrant, armet et aubergiet du tout a leu commant.
            Or vous vaurai conter du riche roy Morgant: au matin se leva si qu'
            a prime sonant e puis va el palais son consel assamblant, .iiij.
            Sarrasin, tout prinche combatant. «Seignour», se dist li roys, «or
            oiés mon samblant: jë ai trois Crestïens en ma chartre gisant, pour
            qui chil de Baudas sont durement dolant, si en ont mis le siege a ma
            chité devant. Or vauroie moult bien, par mon dieu Tervogant, avoir
            de vous conseil: alés vous avisant comment j' en ouverai ne par quel
            convenant; mais je vous en dirai ma pensee devant: s' il ne vous
            samble boin, ne l' alés assentant, car on treuve a le fois .j.
            parler bien sachant en trestout le plus povre comme ens ou plus
            vaillant, et si va bien .j. sos le sage conseillant.» «Seignour», se
            dist Morgant, «par mon dieu Baraton, je de mi ai conseil, se ches
            vous samble bon, qu' a ches .iij. Crestïens que j' ai en me prison
            fache trenchier les testes sans nulle raenson et puis a nous
            crestiaus encrüer les voist on: se li Crestïen voient que mors
            [sont] le glotton, il laiseront le siege sans nulle arestison; d'
            iaus serommes delivre par cestui occoison.» Dïent li Sarrasin: «Ne
            dites se bien non: chius consaus est si bons que mieudre ne scet
            on.» Dont commanda li roys briefment .j. Esclavon qu' a le chartre
            s' en voist, la ou sont li baron, si les fache emmener sans nulle
            arestison. Et chius s' en est partis, n' i fist demourison; Morgans
            li fist baillier les clés de la prison. A le charcre s' en vint, qui
            fu lés .j. dongon; briefment le deffrema, puis s' escrie a haut son:
            «Venés», dist il, «amont, fel traïtour laron; vostre mort est jugie,
            n' i arés raenchon: vous n' arés ja bientost mestier de caperon.»
            Quant li troi damoisel öen le Sarrasin, si furent en grant doubte,
            tenant le chief enclin. «A coi pensommes nous, signour», dist
            Bauduïns; «puis qu' il plaist a Jhesu, qui de l' yawe fist vin, que
            nous devons morir et aler a declin? Prendons en gré la mort, franc
            noble palasiin, et s' aions ens el coer de Dieu le sanc divin qu' il
            respandi pour nous oster de[s] mains Kaÿn. Aions vraie memore et
            vrai coer enterin a le joie des chiex. Se chil fel Sarrasin nous
            mettent a essil, n' en donne .j. angevin. Sains Pieres et sains Pol,
            sain Mahieu, sains Firmin furen tout martieriet et mis a dure fin
            pour aquerre le trosne ou sont li Sarafin. Je ne voel ja morir sus
            lit ne sus coussin, ca s' on me pent a fourques, n' ert pas pour
            larrechin, ains est pour despiter Mahon et Apolin et renoier dëable,
            qui sont maivais vosin. En l' honneur Dieu morrai, a cui me rens
            en[c]lin. Mais entsois que je muire, foi que doi saint Maertin,
            donrai de mes .ij. poins, qui sont dur que sapin, a chellui qui cha
            vient .j. dolereus tatin!» Lors se lieve en estant, si vint au
            Sarasin: «Ou me veus tu mener? Or le me di, cousin.» Et chius dit:
            «La desseure ou palais marberin, la vous atent Morgans et tout si
            palessin.» Bauduïns de Sebourc n' oit pas cor de tapin; le pong
            destre haucha, si feri le mastin: le chervele li froise, si l' abati
            souvin: tant le defiert et maille qu' il le mist a sa fin. Puis s'
            escria as autres moult haut a son latin: «Se vous venés cha jus, foy
            que doi saint Martin, je vous donrai dou pong: mais n' iert pas .j.
            florin!» Dont crieren paien et mainne[n]t grant tintin. Et li troi
            prisonnier, qui sont hardit et fin, issirent de la charcre, si vont
            vers .j. gardin. Mais plus de mille Turs se sont mis au chemin, et
            la furen repris, s' en eurent dure fin, car Sarrasin au batre
            vengieren leur cousin: plus furent deschiré li baron de franc lin
            que ne soient ribaut qui ont perdut leur fin. Or furent li baron en
            la sale pavee devant le roy Morgant, qui la chiere ot iree. A barons
            escria: «Vostre mors est juree: cascuns de vous ara se teste
            dessevree!» Et chil ont respondu: «N' i acontons riens nee!» Morgans
            en appella .j. Turc de Valfondee: «Va, si en fai justice sans nulle
            demouree!» [Et cieux a respondu: «Si soit com vous agree. Or me
            vorai vengier sans nulle demoree] dou calife premiers: je l' ai plus
            d' une annee haÿ moult durement, si que sa mort m' agree.» Au calife
            est venus, si li fist escriee: «Par vous morut mes freres en le
            vostre contree, mais aujourd' ui en ert le venga[n]ce monstree!» Les
            mains li va loier sans point de demonree,
          
            les ieux li a bendés de tole desciree. Quant Polibans le voit, s' a
            la colour müe[e]; .c. fois le va baisier en une randonnee, aussi
            fist Bauduïns, a cui mie n' agree. Et li paiens s' escrie: «Fiex de
            pute prouvee, traiés ent sus de lui: vostre mort est juree!» Adont
            li Sarrasin en font la dessevree: .c. cos leur ont donés en une
            randonnee. Et li faus Sarrasins a drechie l' espee: la teste a [un]
            soel cop li a jus tronchonnee qu' ensus du corps li fist voleer une
            agambee. Puis vin a Polibant, qui chier ot effraee: onques n' avoit
            eüt de l' iawe consacree ne ne fu baptisiés a icelle journee, car
            son entente estoit et sa droite pensee que droitement a Rome seroit
            sa char sacree. Il se mist a genous, si dist: «Virge löee, qui
            portas Jhesu Crist qui fist chiel et rosee, si voir que tu en fus
            que vierge delivree, s' aiés de moi merchi, douche Virge sauvee!»
            Lors dist au roi Morgant, a moult haute alenee: «Roys, entsois que
            je muire, me donne, s' il t' agree, congieut que de ta gent me soit
            si aportee de l' iauwe, dont ma char soit .j. poi arousee.» Le roys
            l' en fist baillier une grant caud[r]elee. Quant Polibans [le] tint,
            se dist: «Virge discree, [je me batiserai par devote pensee:] car li
            bons cors fait l' ovre, nie[nt] la longe journee.» Quant Polibans
            tint l' yauue, de sa main le sainna et dou Pe[re] et dou Fil bien le
            recomma[n]da. Quant il [l' ]ot bien sainnie, le caud[e]ron haucha et
            deseure son chief toute le reversa que tout le corps de lui adont en
            arrousa, puis dist: «Ou nom de Dieu soit chius baptesmes cha.» Lors
            prist le cauderon, as paiens le geta: .j. fellon Sarrasin tellement
            assena que toute la chervele illoec lui espautra. Quant Bauduïns le
            voit, qui le mort atent la, ne se tenist de rire pour [tout] l' or
            que Diex a, si dist a Polibant et en haut li cria: «Amis, moert
            lïement, car bon baptesme i a!» Atant es vous le sers qui les poins
            i loia; si com l' apareilloit que ochirre le cuida, avint bele
            aventure c' on vous recordera. [L]a roÿne Ludiane au chelier oreilla
            pour savoir se li rois o ses hommes vera; une chevauchie ot, adont
            l' huis deserra, si a veüt le roy qui l' entree aprocha. A lui vint
            la roïne et se li escria: «Seignour, car vous hastés ou messciés
            avenra, car de vous trois barons est li un mors pieche a!» Quant le
            roys [l' ]entendi, le boin destrier brocha; de le cisterne issi, le
            pople regarda. Il se fiert ou moilon, homme n' i agarda; il escrie:
            «Baudas! Traÿ! traÿ!» cria. «Malite soit personne c' onkes i
            demoura!» Cascuns s' en coert armer, vers se maison s' en va. Li
            roys vit Baudewin et Polibant decha;il lor crie: «Seignour, par men
            foi, vés me cha: veschi le chevetier que vos corps courona!» Si tost
            que Crestïen en le chité entreirent et que tout d' une vois «Trahy!
            traÿ!» crierent, il laissierent tout coi et fuiant s' en tournerent.
            Et li boin Crestïen a deux barons alerent; pour desloier leur mains
            durement se penerent et puis as Sarrasins grant bataille lieverent
            et le fu ensement en pluseurs liex bouterent. Le femme au roy
            Morgant le Sarrasin trouverent: par dessus .j. destrier vistement le
            leverent et puis au roy Morgant tantost le presenterent. Plus de .x.
            paiens de la chité tournerent, qui parent ne cousin ne proisme n'
            avarderent. Quant Morgans d' Ytalie prist sa noble moulier, ne fut
            mie si liés pour d' or .j. grant sommier. La roïne li crie: «Roys,
            pensons du widier, car Crestïen sont ja plus de .xv. millier: il
            vaut trop miex fuïr que sa honte aprochier!» Li roys Morgant
            respont: «Che fait a otroier.» A le fute se mist, le chité volt
            lassier. Et quant li Sarrasin virent le roy wiedier, il laissierent
            la ville; mis se sont a frap[i]er. Et le boin Crestïen se painnent
            d' encauchier: Bauduïns de Sebourc monta sour .j. destrier, aussi
            fist Polibans, qui coer ot de princhier; aprés Morgant s' en vont
            parmi le sablonier. Et li roys de Baudas cuida vis esragier pour le
            femme Morgant, que li fel losengier emmenent aveuc aeus tout le
            chemin plenier. Toute jour vont sivant, li nob[i]le gerrier, et
            dïent k' ains sievrront .iiij. jours sans lasquier qu' il ne trovent
            Morgant, le traïtour lanier, qui les a mainte fois fait batre et
            laidengier. Bauduïns de Sebourc, ichius estoit premier, et Polibans
            aprés et le bon chavetier: quanques chevaus poet courre prisent a
            desrengier. Par les plains d' Ytalie chevauchent le princhier: de
            consieurre Morgant eurent tel desirier qu' il n' eurent nul talent
            de bore, de mengier, et dïent qu' il l' aront, cui qu' il doive
            anoier, ensois que jamais jour il dovent repairier;
          
            mais folie fait l' omme outrage convoitier. On dist que chius qui
            plus convoite qu' il ne doyt, qu' il avient bien souvent que par se
            s' en decoit. A nous bons Crestïens bien souffir[e] devoit qu' il
            eurent la chité conquise a tel esploit. Mais le femme Morgant
            chevauchier si fasoit le bon roy de Baudas, ca par amours l' amoit.
            Bauduïns de Sebourc aprés Morgant aloit pour chou que volentiers de
            lui se vengeroit, et Polibans li dist qu' il ne retourneroit dessi
            jusques a tant que Morgans pris seroit. Tant sieviren Morga[n]t que
            moul fort cheminoit, qui envers Babilone la chité en aloit. Si avint
            que Morgans, si com il chavauchoit, perchiut moult tré grant pople
            en un chemin tout droit, qui envers Babilone le grant chemin esroit:
            ch' estoit Salehadins li soudans, qui tenoit la chit de Babilone, ou
            bone ville avoit, [ou estoit li soudans qui jadis espousoit la dame
            de Pontieu qui Jesus renoioit pour l' amour d' Esme[ret], a cui
            falit avoit,] le frere Bauduïn, qui si vaillans estoit. Seignour,
            chius roys soudans qui ches os conduisoit, venoit de gerroier .j.
            roy qui ne voloit a ll' ommage obeiir que cascuns an devoit: or l' a
            pris a merchi et pour chou retournoit ariere en Babilone, ou sa gens
            ramenoit. Mais Morgans l' encontra, qui a lui se plaingnoit de la
            gent kerstïene qui ensi le sievoit. Dont dist le rois soudans que
            bien l' en vengeroit, si a fait un agait, que en un bos embuscoit,
            d[e] .l. Turs; et otant emmenoit demie liewe en sus et illoec
            atendoit. Bauduïns de Sebourc, qui moult fort chevauchoit, et li
            roys de Baudas, qui moult prés lui estoit, [et li rois Polibans: cil
            trois a grant esploit sivoient roi Morgan, qui ariestés estoit]
            aveuc le roy soudan, qui les siens embuscoit. Et Crestïen
            chevauchent, ou bonne [gent] avoit; si passerent le agait qu' en .j.
            bos les gaitoit. Et quant il furent outre li soudans retournoit,
            contre les Crestïens ses batailles rengoit. Bauduïns de Sebourc sa
            gent establisoit et puist s' i fist armer et mist en bon conroit.
            Polibans s' adouba, qui bon auberc vestoit; avokes Bauduïn se tient,
            car il l' amoit, au devant dou soudan, qui seure les couroit.
            Crestïen se defendent, mais petit leur valoit, car li agais deriere
            trestous les encloo[i]t. Enclos furent no gent enmi une valee;
            devant ont le bataille, deriere la mellee, mais cascuns se desfent
            au trenchant [de] l' espee. Bauduïns de Sebourc, a le chiere
            membree, feri un Sarrasin par telle destinee que sa lanche li fist
            passer par le coree; li coer li pourfendi, s' en est l[i] ame allee.
            Et Polibans feri .j. Turc de renommee; dou cheval l' abati souvin,
            geule baee, et la fu si sa char des chevaus defoulee qu' ains puis
            ne s' en leva. Et li noise est levee, et li rois de Baudas i fiert a
            le volee: tout adés as chevaus a il le mort donnee, car i li est
            avis, en coer et en pensee, quant li hons est cheüs, jamais ne vault
            riens nee. Bien prés de Babilone si qu' a liewe et dimie fu grande
            [la] bataille et fiere l' envaïe. Si ne fust li agais de la gent
            renoïe, bien fust as Crestïens li honneurs adrechie; mais par le
            fort agait fu no gent desconfie et par les Sarrasins tuee et mal
            baillie. Quant Bauduïns le voit, ne li agrea mie, si dist a
            Polibant, qui la chiere ot hardie: «De mavais lieu venons, de paine
            et d[e h]asquie, mais en pïeur rentrons: che n' est riens de no
            vie.» Trestout ensement fait chius qui se ramarie quant sa femmme a
            perdue et Diex l' en dessonnie; jamais joie n' ara s' ara autre
            plevie: chellui tieng a mesquant qu' ensi use sa vie. Or furent
            Crestïen si bien avironné, si che fuissent oisel de voleir apresté,
            a bien tré grant doleur en fuissent esscapé. Li roys Morgans appelle
            le soudant deffaé: «Sire», che dist Morgans, «entendés mon pensé:
            vesla les trois glottons qui si m' ont vergondé; faites qu' il
            soient vif en prison emmené. Jugiet seront a mort de vo riche
            barnee, car n' afiert pas en euls qu' ensi soient mené, ains doivent
            par rayson estre ars et escaudé ou boulit dedens oile ou bien lonc
            traïné.» «Morgans», dist li soudans, «vous dites verité.» Dont
            escrie a sa gent, de bonne volenté: «Barons», dist li soudans, «or
            oiés mon pensé: faites que vif me soient sil glouton delivré, chil
            troi qui sont ensamble de combatre apresté.» Et Sarrasin i vont
            courant que chien dervé. La furent li baron telement appressé que
            lor escut i furent perchiet et despané; n' eurent n' espoit n'
            espee, mal furent atourné. Par le force des Turs, dont il i ot
            plenté, furent pris et saisi en vie et en santé,
          
            mais il amaisent miex estre mort et tué. Au roy soudant il furent
            bailliet et delivré: tout troi furent la pris, che dist l' autorité.
            Quant li Crestïen virent que chil sont atrapé, il tournerent les
            dos; en .j. bos sont entré. Li nuis devient oscure: par chou furent
            sauvé; toute nuit vont courant que n' i on aresté. Vinrent a Italie,
            la nobile chité, s' ont le ville fustee; le fu i ont bouté. Par
            dedens une tour de vielle antiquité trouverent Yvorine, que .ij.
            jours ot juné qu' elle n' avoit mengiet ne de pain avalé. Le corps
            de la pucelle ont breifment delivré; Crestïen li demandent, que n' i
            ont aresté, pourcoi paien avoient le sien corps enserré. Elle lor
            dist: «Seigneur, je croi en Dame Dé, e s' anch .j. damoisel de
            France l' erité, le plus hardi du monde et le plus redoubté, Bauduïn
            de Sebourc, qui tant a pöesté. En le Rouge Montaingne, ou il a grant
            cité, le monstrai bien jadis amour et amisté. Dites moi s' il est
            mors; ne le m' aiés chelé.» «Nennil, voir, douche dame, ne vault
            point miex .j. dé: en Babilone l' ont [li] Sarrasin mené.» Quant
            Yvorine l' ot, s' en ot le coer iré; pour l' amour Bauduïn, le
            chevalier loé, ploura moult tenrement la dame de bonté. Et li
            Crestïen sont envers Baudas ralé, cour[e]chiet et dolant et forment
            aïré qu' il avoiient ensi perdut leur avoué; mais de che sont joiant
            qu' il furent escapé, car li hons est trop riches, qui est plain de
            santé. Courent le Crestïen, s' enmenent Yvorine. Et li riches
            soudans o sa gent sarrasine emmainnent les prisons, qui sont de
            franche orine. Morgans les ramprosna et leur dit moult let signe et
            dist: «Fil a putain, de mauvaise rachine, or vous convient morir!
            Venue est li termine que je sarai vengiés de vous a bone estrine.»
            En Babilone entrerent par le porte Jupine; le soudans descendi vers
            [le] sale marbrine. Encontre le soudant vint [l]a fine roÿne, qui de
            France fu nee, la terre boine et digne, mais par grant des[es]poir
            prist le loy apoline; quant elle vit soudant, moult douchement l'
            encline et puis se li a dit une rayson moul fine: «Sire, qu' avés
            vous fait en la terre gastine? Ramenés vous le roy prison en vo
            saisine, qui du treüt paier vous refusa l' estrine? Bien aroit
            deservi mis fut a decipline.» «Dame», dist li soudans, «puis que li
            hons s' acline et qu' [a] amendement voet venir de corine, on li
            doit pardonner mautalent et haÿne. J' ai bien fait mon voloir en
            terre alixandrine, mais au retour de cha vers le grande marine
            encontrai roy Morgant et sa moullier Ludine, a cui li Crestïen
            eurent pris aatine. Je le gari de mort a m' espee acherine; le[s]
            Crestïen[s] matai et mis a grant bruïne. Or en a chi trois pris, qui
            sont de franche orine; [bien en congnois les .ij., il sont de no
            racine,] et en i a .j. grant, de molt fiere doctrine. Onques ne vi
            plus bel en terre sarrasine; or ne sai se il est du linage le
            Chisne, qui par dedens Surie le nostre loy amine.» «Voeilliés le moi
            monstrer, sire», dist la roïne; «espoir connisterai lui ou chiaus de
            s' orine.» Adonques sa pensee moult forment l' enlumine, aprees le
            sien païs ses cors li adevine, car volentiers verroit ou varlet ou
            mesquine qui dire lui sceüst de son lieu aucun signe: lonc tans a
            que ne vit ne voisin ne voisine. Coers, con mauvais qu' il soit, a
            le fois se decline et prent remort en lui en aucune rachine. La
            femme au roy soudant, qui Jhesu renoia, quant elle oï le roy, qui du
            Chisne parla, d' Esmeret le souvint, que jadis tant ama; lors a dit
            au soudant et forment li pria que li Fransois li monstre, par coi a
            lui parra. Adont li roys soudans tout [.iij.] les amena. La roïne
            gentis moult bien les regarda, mais ne les cognut mie, dont moult li
            anoia; nonpourquant Bauduïn sor trestous remira: Esmeret de Nimaie
            si tres bien ressambla qui veïst l' un des .ij., il ne desdesist ja
            que che ne fuissent frere; riens que dire il n' i a, fors chou que
            Bauduïns de hauteur le passa. Adonkes la roïne vistement l' apella;
            en la langue fransoise son non li demanda. Et Bauduïns li dist, que
            point ne li chela: «J' ai a non Bauduïn quant on me baptisa, et fu
            neis en Hainnau, ou riche païs a.» «En Hainnau?» dist la dame. «Vous
            fuistes nés decha droitement a Nimaie, ou riche chité a, car vous
            resamblés bien .j. vassal qu' est de la: mais ore n' i est mie, ne
            n' a esté piecha, ains est en une charcre, dont jamais n' istera,
            par dedens Abilant, ou riche chitet a.» «La, dame, qui est chiex qui
            en prison est la?» «Vassaus, il est de France, des amis il i a;
          
            il est rois de Nymaie, .ij. freres a rois a: li uns est roys d'
            Escoche, a che c' on me conta, et li autres tient Chypre, car il se
            maria, et li tiers tient prison, ou tout adés serra; et vous estes
            li quars, qui chi me demoura, car nuls ne me diroit, decha meer ne
            dela, que ne fuissiés ses freres: .j. peres vous gaigna, et bien
            croy c' une mere en ses flans vous porta.» «Ne sai qui m' a
            gaigniet», Bauduïns dist li a, «mais j' ai esté perdus, bien
            .xxiiij. an a.» «Dame, dont estes vous et de confait païs, qui si
            tres bel parlés le langue de Paris? En Franche fustes nee, je croi,
            par Jhesu Cris.» Et la roïne a dit: «Tu as dit voir, amis:
            droitement en Pontieu, la fu mes corps nouris; duchoise en soloie
            estre, pour voir le vous plevis. Mais en mer fu perdue ne sai .v.
            mos ou .vj., s' arrivai si endroit. Or me vint il avis que je
            renoieroie le vrai corps Jhesu Cris. Li soudans m' espousa, si que
            ch' est mes maris. Or sui chi arestee, dont mes coers est marris.
            Quant je renoiai Dieu, che fu mal mes pourfis: che fu par che dansel
            qui en prison est mis par dedens Abilant, la chité de haut pris; j'
            en sui tré bien vengie, car en charcre est assis. Chius Esmerés dut
            estre jadis le mien maris et che me fïancha en le sale a Paris, mais
            une autre puchelle, qui est de che païs, passa pour lui la mer: de
            che soiés tous fis. Pour lui fu eslongie de che noble marchis, car
            chelle qui passa le mer, si con je dis, raconta Esmeret et par fais
            et par dis coument li roys ses pere fu decha mer trahis par Gaufroi
            le fellon, qui tant est maleïs. Quant Esmerés le sot, s' en fu si
            esmaris qu' il ala au Gaufroi, voiant tous ses amis; l' oreille le
            copa et le navra el vis. Li debas commencha, si fu grant li peris,
            et le mere Esmeret et la bele au cler vis et je, qui la estoie,
            entrainés sans avis dedens le haute meer, ou grans est le peris. Li
            vens nous arriva droit si en se pourpris, si m' a le soudans prise,
            qui est le mien maris; si en ai un enfant, mais il est moult petis:
            Salehadins a non, moult est biaus et jolis. Chairtes, chou poise moi
            qu' il ne croit Jhesu Cris: et je le renoiai, chertes, dont je vail
            pis.» «Dame», dist Bauduïns, «par Dieu de Paradis, digne seroit vo
            corps d' estre en .j. fu bruïs, qui creés Mahommet, ne vault .j.
            paresis, et lachiés la loy Dieu. Ahi, dame gentis, pour coi avés che
            fait et gerpi vous amis? Chertes, che poise moi des mos que j' ai
            oïs.» Et la dame respont: «A moy gist li peris.» «Dame», dist
            Bauduïns, «comment ossas penser de renoier Chellui qui se lassa
            pener en la saintisme crois pour nous a raquater et qui volt au tier
            jour de mort resusciter? Vous avés marchandé de vostre arme dapner!
            Hé, dame, voellié vous en vo coer regarder!» «Amis», dist la roïne,
            «je ne sai que penser, mais veschi mon argut, qui me fait conforter
            et par coi je porrai en Dieu merchi trouver: si j' ai Dieu renoi[e]t
            et volut despiter, onques la Mere Dieu ne vaus deshonourer ne la tré
            douche Vierge renoier ne fausser! J' ai oï pluseurs fois les
            prestres sermoneir qu' au siecle n' a pecheur qui puist si mal
            ouvrer ne Jhesu renoier ne son non despiter ne les claus ne la
            lanche ne sen sanc parjurer et devenir mordreres de tollier et d'
            embleir et alaist en .j. bos gens murdrir et tuer et vendre le corps
            Dieu, as Juïs delivrer, que, s' il voloit le Vierge de bon coer
            reclamer et le tré douche ymage et lui ymagineir de boen coer
            repentant sen ymage aourer, qu' elle ne face bien le peckeur
            racorder envers son dous enfant et de pichié roster. Ch' est la dame
            de grace qui tous nous poet sauver, ch' est li douche fontaine pour
            nous pechiés laver, ch' est li tres dous solaus, ch' est lë arche de
            mer qui fait tous repentans a vrai port arriver, ch' est celle qui
            nous poet aidier et conforter, ch' est celle ou tout peckeur se
            doivent rassanner, ch' est le Vierge royaus c' on doit mere clamer,
            car tous ches enfans fait de joie saouller.» «Dame», dist Bauduïns,
            «or vous fait Diex parler.» «Dame», dist Bauduïns, «veschi vo
            campïoen pour faire et [a]complir vostre gré et vo bon. Li soudans,
            vo maris, me tient en sa prison; ne vous sai tant parler ne faire
            lonc sermon, mais s' aidier me pöés a men loyal bezong et aidier me
            puissiés, ne ferés si bien non, car tout adés doit on porter sa
            nourrechon. Veschi vo messagier, vechi vostre garson. Dame, pour
            Dieu vous pri, qui souffri pation, defendés moi de mort, car nous
            vous en prion!» «Amis», dist la roïne, «j' ai grant devotion de
            trover un message qui fust de bon renon, qui alast droit en Franche
            en Ponthieu le royon
          
            a Jehan le mien frere, le jone danseillon, et li disist de moi le
            chairtaine ocoison, et qu' il vausist [entrer] en mer en .j. dromon
            et venist droit a l' ost Godefroi de Buillon, et puis venis[t] ent
            chi a forche et a bandon. Chairtes, se je veioie tendut le pauwelion
            de la gent crestïene, qui sont noble baron, g' isteroie de chi
            coiement a larron et s' iroie prier et manade et pardon a trestous
            cheuls qui sont de mon estration, puis prenderoie dras d' une
            religion, si serviroie Dieu et son pretïeus non.» [«Dame», dist
            Bauduwins, «par Dieu et par son non,] se vous pöés tant faire qu'
            aie delivrison de la gent sarrasine, qui croient en Mahon, je vous
            jurai en sains, sus ma sauvation et sus l' ame de moi, couvent vous
            averon que mais n' arresterai par nesune ocoison, s' arai fait vo
            message dedens vo nation afin que me fachiés parler a che baron qui
            dedens Abilant tient ensement prison.» «Vassaus», dist la roïne, «il
            i a un lyon assés prés d' Abilant, qui grant confusion fait a cheste
            chité dont je fai mention, car il n' est nul vivans, tant ait coer
            de grifon, qui ose issier dela le trait a .j. bougon, car li lions
            devoire le païs environ et par jour et par nuit fremee le tient on,
            ne chil de Babilone ne de la nation n' osent en Abilant porter .j.
            soel bouton ne conforter la ville amit ne compaignon se n' est par
            dessous terre. Mais par la i va on: .vij. liewes dessous terre
            conter i poroit on; bele i est la chiterne, ains telle ne vit on.»
            «Dame», dist Bauduïns, «g' irai droit au lion et si le conquerrai a
            force et a bandon et puis irai parler au chevalier prison savoir qu'
            il voelt mander en France le roion, car d' aidier prisonnier grant
            ammosne fait on.» «Vassaus», dist la roÿne, «envers moi entendés:
            sachiés que par che tour mie ne escaperés; ains que je vous delivre,
            en couvent m' averés sus la loy Jhesu Crist, ou fermement creés, que
            ja a che lion combatre vous n' irés dessi jusques a tant que revenus
            serés de Ponthieu droitement, ou bonne est le contés, et parleit a
            mon frere, qui J[eh]ans est clamés, et a ma soer aussi, que me
            salüerés. Tant m' afie en ma soer que si vous li contés le mien
            message, ensi que vous oï avés, qu[e c]elle fera tant, ains que l'
            ans soit passés, que mes freres venra a chalans et as nés, si sarra
            le miens corps de paiens delivrés. Mais tant ferai pour vous que
            vous serés menés tout parmi le cisterne; vous ert conduis livrés
            jusques en Abilant. Le prisonnier verrés: je croi que ch' est vo
            freres, tré bien [le] ressamblés.» «Dame», dist Bauduïns, «je ferai
            tous vo grés.» Adon li est le coers ens ou ventre müés et nature li
            trait plus que .c. boés passés; tant desire a veïr en fais et en
            pensés le chevalier prison qui estoit ses carnés, ne desire riens
            tant que il i soit alés. La roïne gentis les .iij. prisons mena en
            sa chambre jolie; a mengier le[ur] donna. Et puis dist au soudant,
            qu' a .j. conseil mena: «Sire, escoutés l' avis dont mes corps s'
            avisa: il a un chevalier de Franche par dela, qui est nees de
            Hainnau, a che qu' il me conta: n' est pas de grant linage, car ses
            corps juré m' a c' onques ne soit li non de chel qui l' engenra ne
            de la mere aussi qui .ix. mos le porta; or m' a il en couvent, s' il
            eschape de cha, que tout droit en Pontieu en mon païs ira, .j. frere
            que j[' i] ai il me salü[e]ra. Et j' ai mandé mon frere car il
            vienge decha, et s' il i voeilt venir qu' o lui m' en remenra; mais
            s' il passe cha outre jamais ne s' en rira: il est biaus demoisiaus,
            si qu' o moy demourra. Si vous pri pour Mahon, qui mi fist et crea,
            que me donnés .j. don que mes corps rouvera.» Adonkes la roÿne si
            tres bel l' alourda et de si biau langage le soudant escola qu' il
            s' assenti a chou qu' elle li demanda. Car puisque dame voeilt, trop
            bien dechevera ou baron ou amit, s' elle espousé ne l' a. Quant
            pliche ou chap[e]ron la dame avoir vaurra, moult bien a son baron
            elle le couverra; et chius dira tantost que riens n' aquetera et
            tous les serremens du monde en jüerra. Et la dame se taist et tant
            awardera le droite heure et le point; adont alourdera telement son
            baron et si bien le menra, s' on le devoit embler, sa volenté fera,
            et tous les ser[e]mens qu' elle a fait parjura, ne ja n' ert si
            soubtiis que point s' en gardera: chius qui plus s' ent fait sages
            et plus sos en sera. La dame du Ponthieu fu en le tour Abel avoec
            Salehadin, qui le corps ot moult bel; tant le mena la dame de
            quoquet en fablel
          
            que li rois li dist: «Dame, foy que doi Jupitel, tout adés ai trouvé
            le vostre corps loiel: demandés vostre don, vous l' arés sans
            rapel.» «Sire, je vous demande que chil baron roiel soient tout
            delivré a joie et a reveil, car en Ponthieu m' iront querre le
            jovencel, le mien frere J[eh]an, qui le corps a isnel: renoier li
            ferai [et] Dieu et saint Daniel et s' aourra Mahon; s' aroie grant
            rivel se j' avoie mon frere, qui est dou sanc roiel. Or m' acordés
            che don, n' i metés nul rapel.» Dont acola le roy parmi le haterel;
            .xxx. fois le baisa tout droit en son musel et par dedens sa bouche,
            qu' ains ne menga pourcel pour chou que de Mahon fist si villain
            chembel, car il le devoura laidement le chervel. Li soudant li dist:
            «Dame, vo parler me sont bel.» Dont revint en la chambre qui fu
            faite a chisel, et Bauduïns le creie: «Dame, pour saint Marcel,
            faites me delivrer et baillier .j. morel, s' en irai en Pontieu
            recorder du novel. «Dame», dist Bauduïns, li prex et le gentis,
            «serai je delivrés ou je serai ochis?» «Vassaus», dist la roÿne, «li
            plais est tous bastis que vous serés delivres, pour voir je le vous
            dis, et vou doy compaignon: de che soi[é]s tous fis. Mais en couvent
            m' arés, sour Dieu de Paradis ne s' a l' ame de vous ait part li
            anemis, que vous ne serés ja si fiers ne si hardis que li lions soit
            ja de vous corps assalis tant que le miens messages sera par vous
            furnis; mais quant vous revenrés decha en che païs, alés dont au
            lion: ja ne serrés desdis.» «Dame», dist Bauduïns, li prex et li
            gentis, «serement en ferai puisque ch' est vous otris.» La l' en
            fist serement, dont il ne fust mespris qui li eüst donnet tout l'
            avoir d' un païs. «Bauduïns», dist la dame, «je vous donra escris et
            e[n]seignes royaus, dont vous serrés servis par toute paienie dusqu'
            as pors des Juïs; li condus du soudant vous est par moy promis, ch'
            est pour estre partout honourés et servis, s' irés en Abilant par ou
            la je vous dis, chou est par le chiterne, dont ja ne vaurés pis: par
            la ne pöés estre du lion assalis.» «Dame», dist Bauduïns, li prex et
            li gentis, «pour Dieu, delivrés moy, douche dame de pris; se j'
            estoie montés dessus un cheval gris, jamais n' aresteroie, si
            venroie en Ponthis.» Quant la roÿne entent Bauduïn le gerrier, se li
            a dit: «Amis, ne vous chaut d' esmaier: nuls ne vous poit grever ne
            du corps empirier. Amit, demourrés chi, si vous ferai couchier en
            une riche cambre et mout ben aëssier.» «Dame», dist Bauduïns, «tout
            che devés laissier, car vous ne me sarriés donner tel oereillier ou
            je presisse somme en une nuit d' ivier.» Adont rist la roÿne et li
            doy chevaelier. Dont fist metre a table et bien apareillier de bons
            vins et vïandes pour iaeus bien aeisier, puis dist: «Mengiés,
            vassaus, tout a vo desirier.» «Chertes», dist Bauduïns, «n' ai
            talent de mengier.» Dist li rois de Baudas: «Vous estes bien
            bergier, car on doit au mengier tous ses maus oublïer: on ne scet ou
            on va ni en quel heritier: on ne doit sans diner bonne ville
            wiedier. Je mengerai assés, par Dieu le droiturier; droit chi me
            voeil assir, delés chel oreillier, si ne m' en liverai pour roy ne
            pour princhier s' arai mon ventre emplit, car j[' en] ai bon
            mestier, s' on me devoi venir ochirre par derier.» «Par Dieu», dist
            Polibans, «vechi bon chavetier!» Delés lui son assis sans point de
            l' atairgier. La roÿne les sert et pense du taillier et prie a
            Bauduïn qu' il se voille esploitier d' aleir droit en Ponthieu son
            message nonchier. Et Bauduïns li dist: «Ne vous chaut d' esmaier: vo
            messa[ge] ferai, s' il plaist a Droiturier, mais je ne vous voeil
            mie jureir et fïanchier que j' amainne vo frere en chestui heritier,
            car ne sai son voloir, son coer ne son cuidier.» «Bien sai», dist la
            roÿne, «qu' il venra sans targier: sans doit amer un l' autre et
            forment tenir chier, et je ne voeil du sien ne maille ne denier. On
            dist communalment .j. mot en reprouvier: tels se feroit ochirre pour
            son proisme a vengier, qui ne li donroit mie de son pain a
            maingnier.» Quant vint aprés disner, Bauduïns se leva; il vint a le
            roÿne et congiet demanda. La dame sauf conduit vistement li donna et
            droit a le chisterne la dame les mena. Li Sarrasin i vont, ca par la
            on ala par dedens Abilant; par aillours on n' i va pour le lyon, qui
            tout le païs esiella, car nulz qui soit vivans par terre aleir n'
            oza pour chou que li lions ensi les devoura. Bauduïns prist congiet;
            par le bove s' en va. En pluiseurs lieus ot feu, qui [le] bove
            aluma. Tant esre et tant esploite qu' en Abilant entra; a l' eure de
            miedi le palais aprocha,
          
            le roy Rouge Lyon en son palais trouva, lui main Sarrasin, a cui se
            conseilla pour le lyon orible qu' ensi les triboula: cascuns jours a
            journee de leur gens estranla. Bauduïns de Sebourc vers le roy s'
            aprocha, or dist: «Chius Dame Diex qui me fist et crea, qui en le
            Vierge digne pour nous tous s' aombra, il saut et beneïe chel qui en
            lui crera et le Fransoys de France que li tiens corps pris a et mis
            en te prison issi tres lonc ta[m]ps a; et voit il le confondre qui
            tant tenuit l' i a. Rois, je le di pour toi: tes corps le comparra
            se je ne rai chellui qui ta soer enama.» Quant li Rouges Lions le
            parole escouta, il fu si cour[e]chiés, pour poi qu' il n' esraga: il
            rouuelle les iex et les dens resquina. Quant Bauduïns le voit, que
            tel samblant monstra, mist le main a l' espee, a moitiet le sacha.
            Polibans l' i reboute, qui le roy appella, si dist: «Roy d' Abilant,
            or entent a moy cha: ne t' anoit se mes sires si a toi parlet a:
            tant buit ore de vin que trestous s' enivra.» «Sire Roges Lyons»,
            dist li roys Polibans, «nous avons sauf condui, sel nous donna
            Soudans, pour aleir tout partout en la terre as Persans; tu ne nous
            poes mal faire: n' en soies repentans.» Le signe li monstra, qui
            estoit si poisans, et che nuls en che monde fust Bauduïn nuisans, la
            lettre tesmongnoit et li sëaulz pendans que ville ne royames ne li
            feroit garans, s' en estoit Bauduïns plus hardis et plus frans.
            Quant li Rouges Lyons a veüs les commans qui vienent de son oncle,
            qui tant fu soffisans, lors dist a Bauduïn: «Frans messagiers
            vaillans, dites vous volentés, ne soiés espargnans; pour cose que
            vous dites n' en iere huimais dolans.» «Sire», dist Bauduïns, li
            chevalier poissans, «.j. Crestïen avés chaiens tenu lonc tamps
            avokes vostre soer, dont li corps est plaisans, dont volentiers
            verroie, s' il vous plaist, les samblans, car sachié que je vois en
            le terre des Frans pour le moullier vostre oncle, qui en Dieu fu
            creans: or porroit tel avoir en vo charcre gisans dont vous porriés
            avoir .ij. mile besans et tel dont vous n' ariés le monte de .ij.
            gans; se vous pri, soiés moi le Crestïen monstrans.» Dist li Rouges
            Lions: «Si m' aït Tervogans, je croi qu' il soiient mort i a passé
            .ij. ans.» «Non est, sire, par foi», che li dist Tourniquans,
            «encore est vostre soer sainne et sauve et vivans.» Dist li Rouges
            Lyons: «Or i soiés menans che Crestïen issi, qui tant est fiers et
            grans.» Et [dist] li Sarrasins: «Je ferai vous commans.» Lors dist a
            Baudewin, qui [tant] estoit sachans: «Alons, je vous merrai: soiés
            devant passans.» «Alés», dist Bauduïns, «je vous serai sievans.»
            Onkes ne sot tant dire Bauduïns li vaillans qu' il li monstrast le
            voie ne fust devant [passans]: trop doubte Bauduïn et les poins qu'
            il ot grans; n' ose devant aleir: trop fier fu ches samblans.
            Tournikans emmena Bauduïn le vassael droitement a le charcre, qui
            estoit en .j. val; un huis a desfremeit, fait de fer sans metal; en
            .j. chelier emmene Bauduïn le loial: .ij. huis de fer i ot ains c'
            on viengne au travail. La ou on avoit mis le compaingnie roial il n'
            i avoit clarté de fu ne de cristal. «Hé, Diex», dist Bauduïns,
            «Peres espiritael, que chil qui ont esté .vj. ans en tel hostal
            doivent avoir souffert de paine et de travail!» Bauduïns s' escria:
            «Ou estes vous, vassal? Pour Dieu, parlés a moy: ne vous ferai nul
            mal.» Quant Esmeré oï de Dieu l' emperial parler sifaitement, lors
            dist sans arestal: «Sainte Marie, Dame, Roÿne especiael, lonc tamps
            a que n' oÿ dire parleir ital! Je croi c' est .j. prisons du païs
            principal que li Rouges Lyons a pris en baptistal.» Vint a l' uis
            [de] le charcre, ou il vit le vassal; quant il le vit si grant, si
            descendi a val. Quant Esmerés oï Bauduïn le princhier et il le vit
            si grant, lors rentra ou chelier; a Julïen d' Auffrike a dit sans
            atargier: «Cha voi venir a nous .j. si grant chevalier qu' onques ne
            vit si grans ne si fort pautenier.» «Par foi,» che dist li prestres,
            «c' est le deables d' enfer qui si bien m' encanta quant passai le
            gravier de le grant mer bruiant aveuc vous host[el]ier.» Et Bauduïns
            ala tantost desverroullier l' uis de la forte charcre, qui fist a
            ressoingnier. .I. garsons li aporte pour lui a esclarier une torse
            de chire. Lors s' avale ou chelier et dist: «Chius Dame Diex qui
            tout a a jugier, qui se laisa en crois pener et travellier, gart
            ceste compaignie, ou il n' a qu' esmaier.» Et li prestres respont:
            «Nous porrés vous aidier que [nous] soiommes hors enchois li tamps
            d' ivier?» «Par foi», dist Bauduïns, «j' en ai grant disireir.»
            «Seignour», dist Bauduïns a le chiere hardie, «je sui .j. chevalier
            de France le garnie.
          
            Or fui en Babilone en prison l' autre fie: la femme dou soudant est
            de vers Normendie, si me dist qu' il avoit en Abilant l' anchie .j.
            chevalier de France en la charcre naïe. Or sui le messagier la roïne
            prisie: et se mander volés en Franche le garnie, vo messagier serrai
            a cheuls de vo partie.» Quant Esmerés l' entent, tout li sans li
            fourmie, dont le vint acoler et forment s' umilie et li dist:
            «Chevalier dou grande seig[n]ourie, puisqu' en Pontieu irés, cheste
            terre jolie, a Bollongne en irés, par amours je vous prie: Wistace
            me dirés, qui Bollongne maistrie, ou le contesse Ydain s' Uistaces
            n' i est mie, qu' Esmerés de Nimaie pour Dieu merchi lor prie qu' il
            voillent envoier a cheuls de ma lignie et [dire] que je sui encore
            tous en vie par dedens une charcre entre moi et m' amie et ai esté
            .vij. ans, viengne a Pasques flourie, et qu' il me viengnent faire
            et soucours et aïe; car s' Abilans pooit estre prise et saisie, ensi
            me raroit on moi et ma compaignie. Dites que j' ai un fil de ma
            femme prisie, c' on cleme Julïen; si n' en mentirés mie.» Lors li
            monstra l' enfant; en lui baisant larmie. Quant Bauduïns le voit, li
            cors li atenrie, il a isnelement sa robe desvestie; l' enfant vit
            trestout nu, si dist par courtosie: «Hé, gentis damoisiaus, ne vous
            desplaise mie s' a che petit enfant, qui de bia[u]té flamblie, donne
            en l' onneur de Dieu ceste robe partie!» «Par foi», che dist li
            prestres, «ne m' anoieroit mie se vous m' av[i]és geté de la chartre
            porrie en l' onneur de Dëable et de sa compaignie!» Bauduïns de
            Sebourc ot pitiet de l' enfant pour che qu' il le vit nut et de si
            biau samblant. Las, il en estoit oncles, si n' en savoit noiant, et
            freres Esmeret, qui le coer ot dolant. Regarde le puchelle, qui le
            corps [ot] plaisant: afamet sont et magre, moult foble et moult
            mesquant; lors dist a Esmeret: «A Jhesu vous commant; je vois la sus
            parler au fort roy [d' ]Abilant et, se puis esploitier, je ferai a
            lui tant que le vostre prison il ira aligant.» «Vassaus», dist
            Esmerés, «par Dieu le tout poissant, je vauroie estre en liu ou
            solaus fut lusant, que je peüsse oïr le dous oisel chantant, en loge
            ou en solier ou en tour soffissant, et jamais [n' en] deüsse issier
            en mon vivant.» Lors a dit Bauduïns: «A Jhesu vous commant; veioir
            vous revenrai ains le soleil couchant.» A icheste parolle revint a
            Pollibant et au roy de Baudas, si dist en souspirant: «J' ai
            laissiet les plus povres de che chiecle vivant.» Bauduïns de Sebourc
            n' i fist arrestison: ou palais sont venu, ou sont li Esclavon. Li
            roys ot commandé par le chité de non que tout fuissen armé,
            chevalier et garson. Atant est Bauduïn, qui clere a le fachon: le
            roy en appella, se li dist a haut ton: «Os tu, rois [d' ]Abilant;
            enten a ma raison: il y a une beste en cheste region qui [ta] terre
            destruist entour et environ: chelle beste crueuse, on l' apelle
            lyon, qui met ta grant chité en subgitation, car il destruit ton
            pople a gran perdition. Si vous me voielés faire mon talent et mon
            bon, je vous jurai ma loy sans nulle traÿson que, sitost que j' arai
            faite m' entention dou message qui m' est querquiés par le faisson
            de la femme au soudant, qui croit en Baraton, qui m' envoie en
            Ponthieu, la soie region, parler a .j. sien freire et a s'
            estration, leus que je reverrai en ichestui royon pour [vous] m'
            irai combatre encontre le lyon et si le destruirai, qui qu' en
            pleurt et qui non. Pleges vous liverai de chestui ocoison; nus ne m'
            en poet grever, se li dous Jhesus non, que ne vous en delivre a ma
            raparison, mais que faire voeilliés mon talent et mon bon: ne vous
            dema[n]derai ne chastel ne dongon dont amenris soiés le monte d' un
            bouton.» Dist li Rouge Lyons: «Et je vous doins le don: demandés
            vostre gré, car il me vint a bon.» Quant Bauduïns l' entent, si
            dreche le menton: ne fust mie si liés pour l' avoir d' un roion, ca
            d' aidier Esmeret ot grant devotion. S' il sceüst [qu' il fust] nés
            de sa grant nourechon, plus volentiers l' eüst getet de la prison,
            commen qu' il en eüst grande devotion; mais on dist un parler en
            commune raison, c' on veste ains sa chemise c' on ne fait pelison.
            «Sire», dist Bauduïns, li prex et li gentis, «je vous jure la loy
            que tieng de Jhesu Crist, le lion ochirrai ou je sarai ochis afin
            que de Ponthieu soie enchois revertis; mais que les prisonniers et
            vostre soer gentis alegiés leur prison et si les aiés mis en tour ou
            en chastel bien fremet a devis et que chascuns si soit de vïande
            garnis
          
            et des bons vins plenté et gisans ens bons lis afin, quant li lions
            ert par moi desconfis, que le mes renderés et sans fraude et sans
            vis et les porrai mener hors de vostre païs.» Dist li Rouges Lions:
            «Tels est le mien devis: en couvent les vous a.» La fu seremens pris
            et de l' un et de l' autre fïanchiés et plevis. Bauduïns de Sebourc
            n' i a point d' arrest pris: en une bele tour, faite de murs massis,
            fist mener Esmeret, le chevalier gentis, et s' i ala li prestres,
            che ne [fu] poins envis, et Julïen d' Auffrike, qui encore estoit
            vis, la bele Elïenor et Julïens ses fils. Bauduïns leur escrie, li
            vassaus posteïs: «Ch' est de ma bien venue que vous estes servis!»
            «Chertes», che dist li prestres, «je [sui] chairtains et fis je n'
            airai jamais miex tant que je soie vis.» «Sire», dist Esmerés, «vous
            sortissiés toudis, si arons, si Dieu plaist, le Roy de Paradis, car
            d' une maille au cop est li aubers furnis.» «Seignour», dist
            Bauduïns, a le clere fachon, «je ne sai qui vous estes ne de quel
            region, mais je vous geterai, se puis, de la prison.» Dont baisa
            Julïen le petit valenton. «Enfes», dist Bauduïns, «tu aies bon
            renon; se Dieu plaist, tu aras encor du bien foison: boins eürs ne
            gist mie en noble nourrechon, ains gist au voloir Dieu, qui en fait
            le parchon. Or menés lie chiere, pour Dieu vous en prion, car j' ai
            tant fait au roi qui vous tient en prison que, se Jhesus che donne,
            qui souffri passion, que puisse repairier a ma division, conbatre me
            venrai encontre le lyon qui destruit Abilant entour et environ; et,
            quant je l' arai mort a grant destruction, li roys m' a en couvent
            sus le loy de Mahon qu' il vous deliv[e]ra a vou sauvation, et si
            vous emmerrai en France le royon.» «Sire», che fist le prestres,
            «prie[r] vous vaurroit on qu' enchois que vous aleis outre mer a
            dromon que vous alés conbatre a che lyon felon, s' en irons aveuc
            vous en vostre region.» «Seignour», dist Bauduïns, «si ait m' ame
            pardon, a le femme au soudant qui me fist garison jurai, quant m' en
            parti, faire le me fist on, qu' enchois aroie esté en Pontieu le
            royon et dedens Babilone raconteit ma rayson qu' a che lion venisse,
            ou j' ai devotion; mais quant je revenrai, n' en aiés souspechon,
            pour [vous] l' irai destruire, s' en arés gerredon.» «Par foi», che
            dist le presters, «vechi fole raison: ch' est quant je serrai mors
            c' un caudel me fach on!» Or sont enmi la tour li dolant prisonnier;
            pour l' amour Bauduïn, le gentil chevalier, i euren le prison a bore
            et a maingier et furent bien servi tout a leur desirier. Adont fist
            Bauduïns se besongne apointier: il a fait un dromon de vitaille
            querkier. Vint au Rouge Lyon, se li dist sans targier: «Biaus sire,
            je m' en vois mon message nonchier ou païs de Ponthieu, et a mon
            repairier vous venrai delivrer de che lion lanier, qui sifaitement
            fait vo chité essillier.» Dist li Rouges Lyons: «Che fait a
            ottroier; [et se vous m' en pöés conforter ne aidier, le moitiet de
            ma tiere arés a justicier: riens ne conmanderés que ne voelle
            otroiier.»] «Sire», dist Bauduïns, «riens el [ne] vous requier que
            ches prisons faichiés servir et aieisier.» Adont va a le tour, si
            monte le planchier et dist a Esmeret: «Pensés de vo moullier, si
            pensés de l' un l' autre amer et tenir chier. Aiés fïanche en Dieu,
            le Pere droiturier, si prïés a Jhesu qu' il me laist repairier, car
            je vous aiderai a l' espee d' achier.» «Vassaus», dist Esmerés,
            «voeilliés vous traveiller qu' as enfans de Niemaie contés mon
            destourbier a le roÿne Rose, que Diex gart d' encombrier: en ses
            flans me porta, se li doit anoier qu' en estrainge contree vis a si
            grant dangier; chou qu' amender ne puis me convien il laissier.
            «Sires», dist Esmerés, «quant [vous] venrés [de]la ou païs de
            Ponthieu, gaires lonc il n' i a jusques a Boulenois: et j' ai .j.
            cousin la, Wistace de Bollonge, ou bon chevalier a, s' i est aussi
            ma mere, qui .ix. mos me porta; dites li que ches fiex est en vie
            decha, et si dites Wistace que, s' onkes il m' ama, qu' il me vienge
            souccourre o le gent qu' il ara. En tere sarrasine ai esté lonc
            tamps a; bien quident que mors soie ou païs par dela. Se vous savés
            mes freres nulle part prés de la, si dites qu' Esmerés vit a grant
            rage cha, a toutes ches ensaignes, par coi on vous crera, que
            Julïens d' Aufrike avoec lui m' amena pour veoir la puchelle que mes
            corps tant ama: mais onques tant amour hons carneus n' aquata.»
            «Sire», dist Bauduïns, «ne vous [des]mentés ja: la chose qui vient
            dur en fin bien averra.» Adont par bon amour le sien frere baisa;
          
            ne li cognissoit mie, mais nature i ovra qu' entr' iaus .ij. met
            amour si fort, n' en doubtés ja, qu' a paines Bauduïns onkes s' en
            dessevra. Se ne fust Polibans, il fust demourés la: [une piece dou
            tans ousi s' i oublia, mais Polibans li dist que trop demoroit la.]
            «Sire», dist Bauduïns, «par Dieu, qui me fourma, j' ai le coer si
            souspris de la gent qui sont cha: je ne les puis laissier, ensi le
            coers me va, je demouroie bien aveuc eus toudis cha.» Ensi dist
            Bauduïns, car bons sans l' engenra, qui le sien coer atise et d'
            amour doctrina. Bauduïns de Sebourc n' i fist arrestement, d'
            Abilant se parti et au roi congiet prent; en .j. vaissel entra tost
            et isnelement. lui fu Polibans, qui tant ot hardement, et li rois
            Pourveüs, a cui Baudas apent; en mer vont esquipant a l' orage et au
            vent. Et li roys de Baudas a parlet hautement: «Bauduïns, biaus dous
            sire, vous avés laidement obliés le plus bele qui soit el firmament:
            ch' est le bele Yvorine, qui de biauté resplent. Alons ent a Baudas
            pour veioir se ma gent trouverent Yvorine, qui tant a le corps gent,
            par dedens Ytalie, c' on prist soutiement.» Et Bauduïns respont:
            «Par Dieu omnipotent, pas n' en a obliee, che vous ai je couvent; s'
            on le po[o]it ravoir pour or ne pour argent, sachiés je le raroie
            assés hastivement, car je l' ains par amours et de loyal talent;
            mais se la dame est morte, on ne poet nullement sa vie raquateir. Et
            nature s' aprent c' on oblie les mors assés legierement; [qui est
            mors, il est mors: riens n' en vaut parlement que plus en parol' on,
            plus en est on dolant. Mais chieux qui sont en vie doient
            legierement] les ordinanches Dieu trespasser humblement. Qui piert
            un sien cousiin, si rekoerre .j. parent; [et qui piert une femme,
            autre mourlier reprent;] et qui [a] de l' autrui, si face testament:
            car qui prenderoit ore le doel et le tourment au coer, que Dieu
            envoie a plusours bien souvent, jamais joie n' aroit, je le sai
            vraiement; n' i a que dou prier a Dieu omnipotent qu' il envoie en
            [ce] chiecle et santé et argent et, quant nous serons mort, des
            chieulx le sauvement.» Bauduïns de Sebourc va nagant par le mer, et
            li maronier fist leur vassel ariver: droitement a Baudas la vaurrent
            arrester. Li bourgois de la ville, quant oïrent parler que lor sires
            revient, qui tant fist a löer, il vont encontre lui pour lui plus
            hounourer. A grant pourchession font encontre ails aler, adont vont
            leur seignour baisier et acoler. Yvorine la bele, qui li vïaire ot
            cler, dessus un palefroi va la bele monter; a chascun qu' elle voit
            va elle demander si Bauduïns i est, qui tant fist a doubter, qui
            fist le chavetier en Baudas couroner. Adont vint sus la rive, si
            prist a regarder Bauduïn de Sebourc, le gentil bacheler; quant le
            voit Yvorine, coulour prist a müer; contre Bauduïn va, si commenche
            a plourer. Dont le va Bauduïns baisier et acoler et li dist: «Douche
            amie, Diex vou voeille garder; je ne fuisse aussi liés pour tout l'
            or decha mer que che que je vous puis saine et sauve trouver.» Dont
            von vers le palas leur joie demener. La tienrent court plenire, qu'
            il font le jour crier: trestous chil qui voloient au coert venir
            disner, il venoient trestous sans nul refus trouver. De l' amour
            Bauduïn ne vous voil recorder, mais .viij. jours en Baudas volt o li
            sejourner; puis se volt d' Ivorine partir et dessevrer. Polibant de
            Falise volt aveuc lui mener, et le roy de Baudas laissa tout coi
            ester pour le noble chité garantir et tenser. Bauduïns de Sebourc se
            mist en haute mer aveukes Polibant qui tant fist a doubter; pour
            aler vers Ponthieu font leur voile lever. Jamais ne retoura Bauduïns
            a vis cler s' ara veüt d' enfer le fumee lever et Paradis terrestre,
            ou bel fait demourer, et si verra sa mere, qui tant fait a amer; en
            guise de monne se vorra atourner e ira a Sebourc a s' amie parler,
            si verra son bastard, plus hardi que sengler et le plus outrageus c'
            onkes fut decha mer; puis ira a Nimaie s' amie confesser et pour le
            loyauté des femmes esprouver: chertes, ch' est grant mesquiés de
            fauceté penser: moult envis se feroit preudefemme blasmer. Or s' en
            va Bauduïns parmi le mer salee aveukes Polibant, a le chiere
            membree. Esquipant vont par mer; li voile fut levee, ou li vens se
            feri de telle randonnee que plus tost va par mer c' oisiaus par le
            ramee. Une tempeste ch' est parmi le mer levee: .vj. semainnes dura,
            ch' est verités prouvee. Le grant mer d' Engletere on toute
            trespassee,
          
            le haute mer d' Illande, qui est rouge et salee; mile liewes de mer
            en une randonnee nagierent sans lasquier. Encore n' ert finee le
            tempeste par coi le mer fu si tourblee: il ne luisoit solaus ne lune
            a le vespree, ains faisoit aussi noir qu' en charcre machonnee.
            Onques mais nulle gent ne fu si effraee que furent li baron dont je
            fai devisee: il ont mainte orison et dite et recordee, si fu la Mere
            Dieu moult souvent [re]clamee. «Hé, Diex», dist Bauduïns, a le
            chiere menbree, «prendés me en vraie foi se ma mors est jure[e]!
            Moult entre en grant peril et en pesme journee li hons qui entre en
            mer; trop doit estre doubtee ceste iauwe que tant est orible, longe
            et lee: Diex m' e[n] voielle geter, qui fist chiel et rousee, qu'
            encor puisse veoir Blanche mon espousee.» Bauduïns de Sebourc fu
            aveuc Polibant dedens le haute mer, tres orible et courant; par le
            voloir de Dieu nagierent si avant qu' il on veüt .j. lieu moult
            noble et souffisant, muret trestout autour de cristal reluisant et
            li crestel estoient con fin or reluisant. «Hé, Diex», dist Bauduïns,
            «je voi la perchevant le plus noble cité, selonc mon essïant, que je
            veïsse mais es jours de mon vivant!» Lors dist au maronnier: «Alons
            briefment nagant devers cheste chité que je voi chi devant, si
            sarons ou nous sommes chi aval habitant.» Et chius a respondu: «Tout
            a vostre commant.» Adont isnelement va se voile tournant. Vers che
            lieu noble et dous vont li baron nagant: cuident che soit chités ou
            chastel en estant, mais, chertes, non estoit, che trovons nous
            lisant: ch' est Paradis terrestres, le lieu noble et plaisant que
            Jhesus estora, ou nous sommes creant. Et quant l' ot establi tres
            noble et deduisant, Eve et Adam i mist et leur ala baillant che
            biaus lieu a garder. Mais puis fisent il tant qu' il en furent
            bouté, moult povre et moult mesquant: che fu par l' Anemi, le fellon
            soudoiant, qui fist Adam mengier du noble fruit poissant. Et quant
            Bauduïns vint a che lieu avenant, ne vit tour ne chastel ne dongon
            en estant fors arbres qu' en tous tamps sont vert et fruit portant.
            «Hé, Diex», dist Bauduïns, «con j' ai le coer dolant! Chi endroit n'
            a chastel ne persone manant qui nous sceüst a dire ou sommes
            arrivant, enchois n' est c' uns gardins: onkes n' en vi si grant, si
            noble ne si bel, si douchement flairant.» «E, Diex», dist Polibans,
            au corage vaillant, «a cui est chius biaus liex? Moult me vois
            mervellant: a mile liewes prés n' a persone manant!» Et dist li
            maroniers: «Je vous jure et creant, ch' est Paradis terrestres, dont
            on parole tant.» «Cha», dit li maroniers, «je sui chertains et fis
            que ch' est le lieu terrestres c' on claimme Paradis.» Et Bauduïns
            respont: «Puis qu' il plaist Jhesu Crist que je sui arrivés en che
            noble poupris, j' irai vëoir le lieu, qui tant est seignoris.» Et
            Pollibans respont: «Ne vous serai falis.» Venu sont a le rive le
            nobile marchis, [s' ont veüe la porte tres bien faite a devis:
            onques ne fist si bielle rois, contes ne marchis,] car Diex le
            devisa, le Peres Jhesu Cris: ch' est toute de cristal. Moult est li
            lieus polis: a le porte i avoit .ij. preudommes assis, que Diex li
            tous poisans a illoec establis et la endroit seront li preudomme
            toudis jusqu' a tant qu' Antecris, .j. cuivers maleïs, venra regner
            au monde tout par art d' Anemis. Or sont li doi baron, qui moult ont
            hardiement, venu droit a le porte, qui de biauté resplent; les
            preudommes trouverent seans joliement: vestu sont de dras d' or
            selonc l' entendement, car ch' est chose divine, faite du Sapïent.
            Bauduïns de Sebourc parla premierement: «Chius Nostres Sires Diex, a
            cui li mons apent, qui estora le chiel et le tere et le vent, il
            gart ches .ij. preudommes, que chi voi en present.» Et li doy sont
            levet tost et apertement. Tout langages parolent, car Jhesus leu
            aprent; Enoc parla premiers, si a dit vistement: «Bien veigniés
            vous, seignour, en cestui casement: .vj. ans et .v. a passet
            vraiement que n' entra chi persone, sachiés chairtainement, car
            adont en bouta li rois ou tout apent Adam et sa moullier, che fu par
            le serpent: ch' est Paradis terrestres que Diex fist proprement. Or
            i venés, seignour, a vo commandement, car on vous abandone l' entree
            a vo talent.» [Baudewins les mercie, ou tant ot hardement,] aussi
            fist Polibans, au hardi couvenent. Li maroniers estoit en mer, la
            les atent. Et li doy chevalier n' i font arrestement: en Paradis
            terrestre sont entré lïement. De trestoutes mannieres d' oysiaus du
            firmament i o[ï]st on le son chanter si douchement que de la melodie
            n' a el mont si dolent qui n' en [fust] resjoïs a che demainnement.
          
            Adés i fait estés, n' i keurt pluie ne vent, li arbre [i] sont tout
            vert en tous tamps vraiement, li fruit y sont pendant sans cheoir
            nullement, ne ja ne kerra fruis, s' Escripture ne ment, dessi
            jusques au jour du tres grant Jugement, que Diex fera le monde finer
            parfaitement, chiasteus et chités fondre et le terre ensement. Or
            poeent demander aucun fol innochent dont Enoc et Elies vinrent la
            ensement; mais il n' est nuls qui puist argüer nullement qu' il n' i
            soient commis de par Dieu proprement, car Diex prist en che monde au
            tamps anchienement les .ij. plus loiaus hommes de tout che firmament
            et les mist en che lieu si vert[u]eusement qui la seront manant en
            gratïeus jouvent jusqu' a tant qu' Antecris regnera faussement et
            metera le monde en fax argüement [et] par l' art d' Anemi fera
            encantement: le monde destruira par son fax esrement, roy, conte,
            prestre et clerc et plainté d' autre gent convertira en soy par son
            demainement; mais Enoch et Elye isteront vistement de Paradis
            terrestre au Dieu commandement et verront Antecris argüer tellement
            qu' il serra contumas vitupereusement; et la en prendera Diex si
            grant vengement que chil qui l' aront creu en seront [moult] dolent.
            Pour che chil doy preudomme dont je fai parlement sont en che
            Paradis. Escripture l' aprent, dont chellui tieng a bougre qui de
            riens me reprent, et si en preng clergie en mon confortement qu'
            ensi est ordenet, ou Escripture ment, a cui nous nous devons raloier
            justement. Seignour, de che saint lieu vous ferai parlement:
            Bauduïns voit les fruis qui sont si excellent, si demanda Elie qu'
            il diroit s' il en prent, et Elies respont: «Sire, chairtainement,
            vous en pöés bien prendre a vo commandement se fuissiés par dela au
            lés vers Orïent: la sont li noble fruit, qui valent tant d' argent.»
            «Sire», dist Bauduïns, «je m' esmerveil forment qui dites [que]
            chaiens avés esté gramment .vj. ans et .v., si con mes corps entent,
            et vous estes si jones et de si biau jouvent; il samble que n' aiés
            que .xxx. ans seulement: qui ja vous en crera, pendus soit il au
            vent!» «Par son», dist Bauduïns, «je sui bien encantés, qui me
            faites entendre que .vj. ans avés esteit en che lieu chi et chi
            jones samblés.» Elies respondi: «Amis, avant venés. Vechi vo
            compaingnon: .l. ans a passés, et chi est de vïare moult tamps et
            moult alleis: vous verrés ja bien tost comment il ert müés.» «Or
            tost», dist Bauduïns, «et si le m' esprouvés ou, par chellui
            Seignour qui en crois fu penés, se je n' en voi l' espreuve, vous
            serés hors boutés de Paradis terrestre, si en arai les cleis. Sui je
            dont .j. vassaus qui doit estre gabés?» Adont li doy sain homme si
            en ont ris assés. Par le gardin s' en vont, ou il flaire söeis;
            vinrent a .j. pumier que haus fu et levés: il avoit tan de pommes
            environ de tous lés que Bauduïns en fu durement effraés, si a dit a
            Enoch, qui moult estoit senés: «Que ne coelliés che fruit? Il en est
            tamps passés.» «Freres», che dist Enoch, «qu' est che que dit avés?
            Pas ne porriés valoir qu' il en fust tamps d' assés, car trestous a
            une heure li fruis que chi vaés sera encore coellies, quant de Dieu
            ert li grés mais che ne serra mie, s' ert li mondes finés.» Elies
            prist un pun, li prophetes menbrés; a Poliban a dit: «De cheste pume
            usés.» «Non ferai», dist li roys, «s' enchois n' en avaleis, car ne
            sai se par vous en serroie enherbés.» Lors en prist une Elies, que
            n' i est arrestés, si le mist a che bouche et en manga assés, aussi
            fist Polibans, li bons rois couronés. Leus qu' il en ot mengiet li
            est le vis müés; il devint gratïeus et biaus et coulourés; en l' age
            de .xxx. ans fu esrant figurés. «Et, Dieu», dist Bauduïns, «bien
            estes acquités!» Adont s' agenoulla Bauduïns li menbrés et lui pria
            merchi li vassaus naturés de chou car il estoit encontre troubelés,
            car bien voit que ch' estoit santisme autorités: mais ches mesfais
            li fu vistement pardonnés. Lors dist li frans vassaus: «De che fruit
            me donnés; jë en vaurai user, se vous le me löés.» «Frere», che dist
            Elies, «se .xxx. [ans] n' as passés che seroit moult mal fait se du
            fruit avaleis.» «Pourcoi», dist Bauduïns, «seroit che foletés?»
            «Amis», che dist Elies, «car se vous en gostés et [vous] n' aiés
            .xxx. ans, si vi[e]lles samlerés qu' il samblera en l' eure que bien
            .m. ans arés.» «Par Dieu», dist Bauduïns, li chevaliers osés, «je
            voeil sentir vi[e]llece et toutes les grietés: or me donnés le pomme
            et .ij., se vous volés: l' une pour aviellier, ensi con dit avés, l'
            autre pour rajounir quant che sera mes grés.» Et Elies respont: «Si
            con vous commandés.»
          
            Bauduïns [de] Sebourc point ne s' i aresta: il a pris une pomme,
            vistement le menga; quant avalee l' ot, li piaus li hirrecha:
            vielles fu et barbus, sa veüe troubla, il ne vit se poi non, a terre
            se geta et ne poot aler s' au baston n' apoia. Qui le vit par devant
            et adont l' esgarda, il ne creest jammais che fust Bauduïns la, car
            en povre point fu et si vielles sambla que de .m. ans et plus; ensi
            Diex l' ordena, qui tout fist par rayson et qui tout desfera: il ne
            pot dire mot et ne scet ou il va. Une [grant] loue fut et plus en
            che point la. Le pomme li cheï qu' Elies li donna; Enoch revint a l'
            arbre, une pomme koeil[a] et vint a Bauduïn: en ses dens le bouta.
            Bien ot en lui scïence, que de coer le masqua; leus qu' en ot
            avaleit, sa viellece changa: en l' age qu' il avoit vistement se
            fourma. Quant il revint a lui, mille [fois] se sainna et dist a
            Polibant, qui lés lui estoit la: «Ne sai qu' est avenu ne comment il
            en va, mais onkes tel meskiés personne n' endura: ja hons n' ara
            soulas qui vielles vivera; j' ains miex jones morir qu' atendre ce
            tamps la! Espargnie jamais me vie ne sera, car je irai en bataille,
            quant li poins en sera, si tres hardiement, nuls ne me passera, et
            s' on me taut la vie, dehait cui en caura, car vielle gent sont
            povre, tant d' avoir n' aront ja; fox est li jones hons qui mais se
            plaindera, car puis c' uns hons est jones, assés [de] riquece a.»
            «Voir dites», dist Enoch, «par Dieu que me fourma, mais nul ne voilt
            morir tant que le pooir a; sans vielles devenir nuls hons ne vivera:
            ensi est li nature dont Diex nous natura.» En Paradis terrestre ou
            tant a de plaisanche fu li bers Bauduïns, qui en Dieu ot creanche.
            La endroit vit li bers mainte bele ordinanche et d' arbres gratïeus
            i coisi mainte branche. Ou moilon regarda Bauduïns sans doubtanche,
            se vit un arbre sec de laide contenanche: nors comme carbons fu;
            lors dist sans detrïanche: «Seignour, encor me dites pour quel
            senefïanche chius arbres ses est la; ch' est moult laide ordenanche:
            coper le devieriés, car plus n' a de poissanche, s' en est chius
            liex desfais. S' il vous plaist, sans targance le vous abaterai sans
            nulle detrianche.» Elies li a dit sans faire demoranche: «Frere,
            chius arbres la, ou point n' a de substance, porta jadis le fruit
            qu' Adans par ignoranche avala a son corps, dont il fu en grevance:
            leus qu' en ot avalé fu il en griés souffranche. Onques puis que du
            fruit prist Adam sa substance n' i tramist onques Diex ne foeille ne
            plaisanche.» Quant Baud[u]ïns l' entent, nel tint a ignoranche; l'
            abre bien mille fois pria male mesquanche. Bauduïns de Sebourc a le
            chiere hardie ja dit a .ij. preudommes: «Vous, Enoch et Elye: chius
            arbres la endroit, voir, je ne l' aimme mie, car le fruis qui fut
            sus nous a mis en hasquie, en paine et en labour. Li corps Dieu le
            maudie, car, se ne fuist le fruis dont Adams ot envie, nuls hons ne
            laborast en cheste mortele vie ne nuls hons ne peuquast ne ne fesist
            folie, et sceüssiens del chiecle la haute seignourrie sans penanche
            endurer: che fust grans melaudie. Or sommes en labour, vivant en
            maladie, en doubte et en paour, pensans mal trecherie, orgueilleus,
            convoiteus et plains de felonnie: par che fruit est venus entre nous
            dëablie!» «En non Dieu», dist Enoch, «par le fruit n' est chou mie,
            ensois fu par Adam et par Eve s' amie, qui le commant passerent du
            fil sainte Marie. Mais li arbres nous fist moult grande courtoisie,
            car il porta le fruit qui nous rendi la vie, car li pepins du pum
            qu' Adans mort celle fie rendi forche et rachine et l' arbre par
            maistrie en nasqui et issi, pour voir le vous affie, dont le crois
            Jhesu Crist fu faite et establie, la ou sa digne char fu a mort
            pourtraitie, si qu' en chel arbre la fu nostre mort jugie et en chel
            arbre la fu no debte païe: il desfist et che fist en une autre
            partie.» «Par Dieu», dist Bauduïns, «vechi rayson jolie!» Plainté
            vit Bauduïns ou lieu terrestre droit, aussi fist Pollibans, qui
            aveuc lui estoit, qui puis fu sains Brandons apellés de son droit: a
            Saint Amant a Bruges illoec on trouveroit cheste matere chi, qui
            veioir l' i vauroit. Bauduïns se regarde et pluiseurs osiaus voit,
            privés et debonares, au mains on les prendoit, et ch' estoient plus
            blanc que nuls mottons i soit. Vellut furent qu' aignel, dont
            [moult] s' esbaïssoit Bauduïns de Sebourc, qui les oisiaus veiot; a
            Enoch demanda dont tel beste venoit. «Frere», che dist Enoch, «chius
            oisiaus la endroit sont sans pere et sans mere, ne nuls ne les
            conchoit fors li rais dou soleil, qui vie leur pourvoit. Quant tanps
            est de morir, il moert en tel esploit
          
            qu' il font comme la baigne que feus art ou que soit, et li rais du
            soleil en vie le conchoit. Et ch' est de tel nature chius oisiaus,
            s' il estoit par d' encoste un grant feu car il se bouteroit, et que
            plus seroit grans et miex s' i nourriroit. Il est fais de chaleur et
            feus bons li seroit et la plume sour lui, qui bien le fileroit,
            sachiés que bele toile et blanche on en feroit; et se le toile en
            riens puissedi noirchissoit, pour iauwe c' on boullia mais blanche
            ne seroit, et ne poroit blanchir s' en .j. grant fu n' estoit, que
            plus seroit en fu et plus i blancheroit.» Quant Bauduïns l' oï,
            forment se esmerveilliot, si dist que des oisiaus o lui emporteroit
            et que decha le mer filer il en feroit. Seignour, il se dist voir:
            puis en i aportoit et en fist faire toile a Jherusalem droit et au
            saint apostele de Romme l' envoiot; et pour le dignité et le lieu
            dont venot le prist li aposteles qui adonkes regnoit et le saint
            Vinrounike dedens envolepoit: encore est en le toile li suaires en
            ploit. Ch' est le dignes suaires que Verone poirtoit quant elle
            trouva Dieu qui en le crois pendoit, ou il avoit esteit lanchiés au
            coer si roit que li sans de son corps ensanglenté l' avoit; Veroine
            prist sa toile, qu' au marchié vendre aloit, s' en couvri le corps
            Dieu, dont grant pitié avoit. La fu se fache escripte si qu' encore
            on le voit droit a Romme le grant: fox est qui che ne croit.
            Bauduïns de Sebourc point ne s' i arresta: .ij. salemandes prist,
            ensi on les clama, puis a dit a Elie que partir s' en vaura.
            «Chertes», dist Polibans, «il en est tamps piecha: je croi qu' il a
            .ij. jours que nous venime cha. «Par foi», che dist Elies, «plus de
            .ij. mos i a.» Quant Bauduïns l' entent, forment s' esmerveilla; il
            demande congiet et on li ottroia. Elies son vaissiel meïsmes
            enseigna dont Bauduïns issi le jour car il vint la. Et quant li
            maroniers les barons avisa, se lor dist: «Venés ent! Je ai trop
            demouré cha: le dëables d' enfer la endroit vous porta!» «Taisiés!»
            dist Bauduïns. «Dieus nous i amena, car j' ai veüt [tel] chose qui
            me pourfitera; et a l' ame du corps, si Dieu plaist, me vaura.»
            «Chertes», dist Polibans, «qui en Dieu ne crera, a che que puis
            veioir, grant folie mefra! Or vorrai Dieu servir, car qui le
            servira, je sui fis et chairtains bon loier en ara.» Ensi dist
            Polibans, qui a Dieu s' aclina. Il aprent moult de coses, qui par le
            païs va. Or sont li doy baron parmi la mer salee. Puis qu' il euren
            lasiet de Paradis l' entree, nagierent .xv. jours et soir et matinee
            ains qu' il veïssent terre, chité, ville fremee, fors le chiel de la
            sus et le grant mer salee. Tant nagierent qu' il ont une ille
            regardee enmi le haute mer, qui tant est redoubtee. A l' entreie de
            le ille ont leur neif aancree, puis monterent en le ille, qui fu
            verde et ramee, s' ont dit au maronier sans nulle demouree qu' il
            les atende la jusqu' a la retournee. Parmi le ille de mer de l' iawe
            avironnee s' en vont li chevalier toute jour a journee. Tant alerent
            qu' il on veüt une fumee si grande et si obscure et si desmesuree
            qu' il ne veoi[ent] chiel, terre, ne mer salee nient plus c' une
            bruïne leur fust par nuit levee. .I. petit vont avant, s' ont clarté
            avisee ensi qu' en .j. busson, et la on escoutee une vois
            complaignant a si haute allenee; si doloreusement s' est le vois
            demenee n' i a chelui des .ij. n' ait la coulour müee, et dist li un
            a l' autre: «Ferons nous retournee?» La furent entr' iaus .ij. en
            mout grande pensee. Bauduïns de Sebourc, quant le vois entendi, a
            dit a Polibant: «Hé, vrais [Dieux], qu' est che si? Sommes nous en
            enfer? Il est bien prés de chi! Iron nous plus avant? Nous sommes
            trop hardi!» «Chertes», dist Polibans, au corage nouri, «bien devons
            Dieu louuer, qui onkes ne menti, car Paradis terrestre, ou li lieu
            sont polli, nous a Jhesus monstré, de coi je l' en graci; or voelt
            que nous veons, je croi, Enfer aussi. Jamais ne retourai, si sarrai
            que ch' est chi.» «Ne je!» dist Bauduïns, au corage agenci: «Pour
            rechevoir le mort, ne retourai sans ti!» Dont vont vers le buisson
            ou le vois se plaindi, et Polibans s' escrie, que plus n' i atendi:
            «Vois, qu[i] ensi te plains, or tost enten a mi! Je te conjur de
            Dieu, qui en crois mort souffri: di moi quel coze t' ies, ne qui t'
            a mis droit chi, ne quel cose tu es: or le me di ensi!» «Tantost le
            te dirai», le vois li respondi: «Je sui li faus marchans qui son
            Seignour vendi.» «Amis», chou dist li vois, qui fu en grant
            tristour, on m' apele Judas, qui vendi son Seignour.» «Judas», dist
            Polibans, «Diex te mets en mal jour! Sui je dont si avant venus a
            chestui jour
          
            que je sui en enfer, on on a du pïour?» «En enfer n' estes pas»,
            dist le vois a doulour: «Mille liewes i a dusqu' a le grant calour
            ou le dëable sont en leur enfernael tour.» «Comment!» dist Polibans;
            «T' a Diex fait tel amour que tu es hors d' enfer, ou il [a]
            tenebrour? Ne le cuidoie pas, par Dieu le Creatour.» «Oïl», che dist
            Judas, qui fu en grant tristour: «trestous les samedis, qui sont de
            grant valour, [et] le dymenge aussi sui chi trestoute jour; le lundi
            au matin revois en mon labour en infer, ou dëable me boutent en lor
            four.» «Pourcoi», dist Polibans, «te met on a repos samedi [et]
            dymenche? Or le me di bien tost!» Et Judas respondi: «Vassaus, tu n'
            es pas sos; vois tu la chelle piere par d' encoste che bos? Jadis,
            quant je vesqui, ou tans que je fu fos, passoie en un chemin, ou d'
            iauwe avoit grant flos: on n' i pooit passer ni aler ens ne hors,
            dont la gent dou païs perdoient leur pourpos. Or i mis une planque
            et si fui si devos a faire cestui bien, qui ne fu mie gros, que tous
            les samedis en sui de Dieu rassos. [Et] je sui le dimenge, mais ch'
            est pour autre los, car une fois avoie des florins et des gros, si
            encontrai un ladre de maladie enclos: tant fui de cha penanche pour
            lui misericors, ne demoura sour mi monnoie, argens ni ors, que je ne
            lui donase; de coi Diex s' est remors que .ij. jours le samainne en
            sui jou d' enfer hors. Chi endroit crie et pleure et s' ai ches
            desconfors, pour che que le matin rirai avoecq les mors, car persone
            n' est morte, s' en infer [n' ]est enclos.» Polibans de Falise
            appella Bauduïn: «Avés vous entendu de Judas le latin?» «Oïl», dist
            li vassaus, «foi que doi saint Martin.» «Seignour», che dist Judas,
            «alés vous droit chemin, car cheste voie va a le mayson Caÿn. Il i a
            .ij. tenebres et le tiers ch' est la fin, ou le dëable sont et tout
            chil de lor lin, qui de tempter le chiecle scevent trop bien l'
            engien. Li tenebres decha, dont je vous fais destin, li anemi n' i
            sont souverrain ne meschin, mais [cis] de ches tenebres sont en
            mauvais couvin: jamais ne verront Dieu, le vrai Pere divin, ne le
            gloire des chiulz, ou sont li seraphin. En l' un de ches tenebres la
            sont li ophenin: che sont enfant mort net; la sont en che gardin,
            maudisant pere et mere et parent et cousin. Tout adés viveront en
            disant tel latin, ne ja des chieulz lassus ne verront le traitin;
            che sont maleüret et plain de povre fin, qui naissent de leur meres
            sans baptemme divin. Et en l' autre tenebre, de coi je vous destin,
            la vont li desperet Persant et Barbarin. Et li autres tenebres, c'
            est infers, ou sans fin iront chil qui feront et murdre et
            lar[e]chin et li faus usurier, qui vendent a termiin et qui prestent
            .x. sols pour ravoi[r] .j. florin, se par confession ne prendent bon
            doctrin. La soufferront tel mal, tel doel et tel bruïn c' on ne
            porroit escrire en tout le parchemin qui soit en tout le monde
            jusqu' a l' iauwe dou Rin le dolour c' on i souffre au soir et au
            matin: chellui qui bien s' e[n] garde ting a bon peleriin.
            «Seignour», che dist Judas, «ca retournés ariere, car li premiers
            tenebres est .j. pau cha deriere et la sont li mort net qu' adés
            aront hasquiere, et li desperet sont en une autre manniere; la
            fuisse jë alés, mais je fis oevre fiere quant je vendi le fil la
            douche tresouriere: che fu trop grans mesfais: ne m' i vausist
            proiere. [.V. jours en la semaine en sui en la caudiere,] ou li feus
            art et brulle et rent telle lumiere et si grande caurreur et de
            telle manniere que li feu de vo chiecle n' a de chaut une osiere
            envers le feu d' enfer, qui nous met a hasquiere: on aroit mal sans
            nombre sans plus de la fumiere.» Quant li doy chevalier öent Judas
            parleir, adont eurent d' acort d' ariere retournier, si lassierent
            Judas dessus le pierre ester, dont retournent par le ille. N' i
            vorrent arrester, s' ont trouvé leur vassael, adont vont ens
            entreir. Et li marroniers va se voile haut lever; dont i leva un
            vens, qui les a fait aleir au lés devers enfer, si qu' il virent
            bie[n] cler les dëables d' enfer par le champaingne aleir. Quant le
            dëable virent le vaissel la sigler, il vinrent abruiant sus la rive
            de mer; vers le nés Bauduïn commenchent a geter brandons de fer
            ardant, qui reluisoient cler. Et Bauduïns commenche sa main destre a
            lever: mille fois se sainna pour le sien corps garder. Et Pollibans
            se sainne, ou n' ot qu' espöenter. Le maroniers de peurs est salis
            en le mer; la endroit se noia, qu' il ne poet escaper, e li dëable
            vinrent l' ame de lui haper e tout droit en enfer le vont briefment
            porter. Et li dëable [prisent] leur brandons a geter pour le vaissel
            ardor, ou sont le bacheler.
          
            Se Jhesu Crist ne fust, n' en peussent escaper, qui fasoit les
            brandons ariere reculeir et en l' iauwe seioir. Mais j' ai oï conter
            en le droite matere de saint Brandon le ber que li brandon fasoient
            l' iauwe en maint lieu flamber du felon feu d' enfer, qui tant fait
            a doubter. Nostre Sires des chiels volt ses amis monstrer miracles
            meveilleuses et en terre et en mer. Quant li vint a plaisir, le vent
            fist retourner; li vassiaus retourna, li vens l' i fist guier. Et li
            dëable prisent hautement a hüer; dolant furent qu' il virent le
            vaissel escaper et les .ij. chevalier, qui fisent a löer. Et li
            baron s' en vont, ou n' ot qu' espöenter, et prient Jhesu Crist qu'
            i les laist ariver en tel lieu ou il puissent dessus terre monter.
            «E, Diex», dist Polibans, «or sai et voi bien cler que li hons qui
            fait mal, il li faut comparer plus doleureusement c' on ne puist
            recorder! A le premiere albie que je porrai trouver irai faire mon
            corps baptisier et lever; monnes i deverrai sans jammais dessevrer,
            et la servirai Dieu, qui tout a a gard[er]. Pour amour des brandons
            qui ardoient si cler, dont le dëable ont fait aprés nous tant rüer,
            me ferrai je Brandon par mon nom appeleir.» Seignour, il se dist
            voir; legier est a prouver: encoir poet on a Bruges saint Brandon
            voir trouver; ou moustier Saint Amant le fait on aourer, et sa vie
            tesmongne, qui point n' en doit fausser, qu' avoec Bauduïn fu en
            palagre de mer, en Paradis terrestre et a Judas parler et fu si prés
            d' enfer, che est chertain et cleir, que de brandons le virent li
            dëable geter, et pour che le poet on saint Brandon appeler: mones fu
            d' une albie et albés volt finer, ensi com vous orrés ou livre
            raconter. Qui de cheste matere a l' encontre diroit, je croy que
            contumas bien rendus en serroit. Tant naga Bauduïns et chius qu' o
            lui estoit car il sont arrivet en Noröeghe droit. Seignour, en che
            païs gerre eüt i avoit du roy de Noröeghe qui a che tamps regnoit
            contre les Illandois, a che c' on me contoit, qu' adont estoient
            bougre et plain de mase foit, s' avoient chiaus d' Espaenge amenet
            la endroit, car qui est en Illande tost en Ispaenge iroit, qui par
            le haute mer .j. poi sigler vauroit. Par dedens Noröeghe eurent fait
            maint put roit, roy Sanson desconfit et tout chiaus qu' il avoit et
            le terre destruite, qui lee et longe estoit, dont li bons roys
            Sanson forment s' esbaihissoit. En une chité fu ou poi de gens
            avoit; paien furent retrait, pour che que adont fist froit en une
            forte ville, qui conquesté estoit et le gent mise a mort pour che
            qu' en Dieu creiot. En le noble chité ou Sanses se tenoit arriva
            Bauduïns et Polibans tout droit. Cascuns a pris ses armes et ou
            cheval montoit; en la chité entreirent, armeit de biau conroit: n'
            ot .ij. plus biaus vassaus que li menres estoit [ou roiaume de
            France, si lonc qu' il s' estendoit.] Quant il oïrent dire que gerre
            la avoit et [que] par le royame nul hons aler m' osoit se vinrent au
            roy Sanse, c' ou palais se seioit avoekes ses barons, ou il se
            consillot. Et s' i estoit sa nieche, Constance on le clamoit, qui fu
            et bele et douche; point de mari n' avoit. Atant est Bauduïn, qui le
            roy salüoit de Jhesu Cris de gloire, qui haut siet et lons voit.
            «Vassaus», che dist li roys, «bien viengiés chi endroit! Volés avoir
            saudees?» Et Bauduïns disoit que pour amour de Dieu il le
            conforteroit, ne fin or ni argent ja n' i recheveroit. Et [quant] li
            roys l' oï, forment le merchiot; car qui fait courtoisie, festïés
            estre doit. Par dedens Noröeghe droit en une chité c' on claimme
            Portemue, en chelle roiauté furent li chevalier servi et honeré. Li
            roys a Bauduïn vistement demandé son estre et son affaire et le sien
            parenté et s' il avoit moullier en le soie herrité. «Oïl», dist
            Bauduïns, au corage membré, «mais vechi .j. vassal qui est de jone
            aé, qui est de pai[e]nie, mais je l' ai conquesté: or se voelt
            baptisier; il en a volenté, car nous venons d' enfer, ou nous avons
            trouvé plus de mille dëables que aprés nous ont geté mille brandons
            de feu, tous rouges et alumés.» «Che soit», che dist li roys, «a
            leur male sainté!» Adont furent li fons et bené et sacré; Polibant
            baptiserent ens ou palais pavé, mais il li ont son non et cangiet et
            müé: pour l' amour des brandons l' a on Brandon clamé. La nieche au
            roy Sanson, Constance au corps sené, enama moult Brandon, le
            damoisel löé; plus volentiers eüst Bauduïn enamé, mais entendre
            faisoet c' on l' avoit marié, si que cheste puchelle e[n] rosta s'
            amisté, si enama Brandon, le chevalier löé,
          
            mais Brandons n' en avoit nesune volenté. S' avint que Bauduïns ot
            illoec sejourné .j. terme de .ij. mos, jusques au tans d' esté, que
            Sarrasin ne sont ne venu ne alé, si [a] au roy Sanson le congiet
            demandé et demanda Brandon, son compaignon sené, s' il verroit avoec
            lui en Ponthieu le duché. Et Brandons respondi qu' il avoit volenté
            d' estre en une albe[ie] aveuke[s] .j. albé, et dist: «Puis que Diex
            [m' a] tel signe demonstré que j' ai veüt de lui plainement le
            secré, je demourai en lieu pour lui servir ou gré, mais j' aiderai
            che roy a mon branc acheré; quant du pople paien je l' arai delivré,
            g' irai en sainte egglise et en .j. lieu sacré, ou je servirai Dieu,
            car je en ai volenté.» Et quant Bauduïns l' ot, s' a tenrement
            plouré: «Chairtes, compains», dist il, «vous avés bien parlé: ne
            vous voel destourner le vostre bon pensé. Je demourasse ou vous,
            sachiés en verité, mais i a, che savés, mon ser[e]ment juré d' aler
            en un voiaedse, dont j' ai trop arresté. Et quant jë averai mon
            message conté, g' irai en Babilone, car ensi l' ai juré; et quant j'
            arai tout fait che que vous ai conté, si me convient aler en si
            lontain regné que j[ou] aie ma mere et mon pere trouvé, car onkes ne
            les vi en jour de mon aé; ensi arai je a faire tant que j' arai
            duré.» «Compains», che dist Brandons, «je pri a Dame Dé qu' il vous
            en voeille aidier, par le soie bonté!» Dont sont li compaignon parti
            et dessevré. Bauduïns li gentis, qui tant ot pöesté, avoekes
            marcheans qui sont de chel regné, entre en .j. bras de mer. [A] Dieu
            a commandé Brandon son compaingnon; la ploura de pité. Or s' en va
            Bauduïns, si a laissiet Brandon par dedens Noröeghe aveuc le roy
            Sanson s' avint que Sarrasin et Turc et Asclavon vinrent a Portemue
            tendre maint paveillion. La furent .xv. roy de la geste Mahon, d'
            Espaenge et de Chastele et du païs en son, s' i fu li roys d'
            Illande, qui le cuer ot fellon, qui lor livra passage a leur
            salvation. Par devant Portemue la vinrent li glotton, le proie ont
            akoeillie, ou il ot main mouton; et quant il eurent ars le païs
            environ, pour chou que la chité fu de forte fachon et que par nul
            assaut prendre ne [le] poet on, laissierent la chité dont je fais
            mention; .xx. liewes eslongierent, si com lisant trov' on. Vinrent a
            une ville, ou chastel ot moult bon, et est vers Eggletere dela a che
            coron: Marmande a non la ville: les herens i fait on c' on mengieue
            en karesme et en autre fachon, si en fait on alliours aussi a grant
            foison. Mais Marmande, ch' est ville qui a trop grant renon et siet
            en Noröeghe, le royame de nom; la vinrent Sarrasin, .c., che dist
            on, qui la ville assiegerent a force et a bandon e tolierent la mer
            cheuls de la nation, dont mande [le] secours au riche roy Sanson. Et
            quant li roys oï des Turs l' establison, Polibant i tramist et o lui
            gens foison, qui tout les desconfi a l' aïde Jhesum: tant i fist de
            pröeches, n' est se merveille non, et delivra le roy de la geste
            Mahon; de che ne vous voel faire longue division, car rapairier m'
            estoit arier a me chanson. Seignour, quant Brandons ot le sarasine
            gent desconfite et vaincue et livré a tourment, ariere repaira et li
            sien ensement jusques au roy Sanson, qui tant ot d' escïent. Quant
            il sot [l' ]aventure, liés en fu durement; moult enama Brandon et li
            fist maint present et li fist senescal de tout son chasement. Et le
            bele Constance, qui de biauté resplent, enama si Brandon d' amoureus
            sentement qu' elle ne poet dormir ni a somme ne prent. Une fois fist
            mander Brandon priveement et de s' amour li fist .j. bel ottriement;
            mais, chairtes, chius Brandons n' en poet avoir talent de faire nul
            pechiet, car adés il entent a l' amour Jhesu Crist, qui ne faut ne
            ne ment: s' en fist a le puchelle .j. tel refusement que mie ne li
            plot; le cor en ot dolent. Pluiseurs [fois] le manda et moult
            priveement, mais Brandons n' avoit cure de son atraiement, Quant vit
            [que] de la belle avoit l' encantement, si vint au roy Sanson et li
            dist hautement: «Roys, je te pri un don et requir vistement.» Et li
            rois li ottrie et lui dist lïement: «Bien pöés demander a vo
            commandement; se vous ne demandés ma courone d' argent, ne vous
            escondirai riens dont aiés talent.» «Sire», che dist Brandons, «je
            vous prie humblement que je puisse warder bien et paisiblement les
            vakes de la ville avironneement: il convient qu' ensi soit, car j'
            en ai grant talent.» Et quant li roys l' owi, grande pitiet l' en
            prent;
          
            bien voit qu' il estoit plains de bon espirement, se li a dit:
            «Brandon, par le mien serement, ne vous voeil destourner che que
            Diex vous aprent: vous pöés moult bien faire vostre commandement,
            mais se il vous failoit monnoye ni argent, je n' ai riens qui vous
            soit escondis nullement.» Dont se parti Brandons et .j. povre abit
            prent, si se prist a garder les vaches bonnement et [s' ]aprendoit
            ches heures et a lire ensement: par delés .j. buisson les racordoit
            souvent. Non contrestant la dame, qui l' amoit loiaument, l' aloit
            veoir as champs tous les jours humblement et li disoit: «Amis, com
            j' ai le coer dolent que vous ne me voleis amer parfaitement.» Et
            quant Brandons le vit de tel aloiement, une fois l' esgarda de ches
            iex douchement, si ot une pensee qui a nature apent; lors se remort
            en lui en disant fierement: «A, dëables», dist il, «tu soutilles
            forment pour moi a dechevoir par ton encantement!» Lors prist il une
            graffe, qui pas n' estoit d' argent; droit en l' un de ches iex le
            bouta telement qu' il fist son oeil [voler] sus l' erbe qui
            resplent: pour le regart que fist en prist tel vengement. Quant le
            vit la pucelle, lors li fist serement jamais ne li verroit reveoir
            nullement; a ches mos s' en parti, qu' onkes congiet n' i prent.
            Tamps est que de Brandon je laise le parler, car puis devient il
            mones, si com j' oïs conter. Diex li aprist si bien a lire et a
            chanter que puissedi fu albes, saintement vol regner. Or vous lairai
            de lui, si vous vaurai conter du gentil Bauduïn, qui tant naga par
            mer qu' a Wissant arriva. Sus terre ala monter; tant se volt li
            vassaus esploitier et esrer qu' a Albeville vint. La se va hosteler;
            chiés .j. moult riche hostel demoura au souper. E l' endemain matin,
            quant solaus dut lever, s' en ala au moustier le service escouter.
            Envers le court du duc s' en va sans deporter; .j. escuier perchiut,
            si li va demander: «Biau sire, ou est li duc, qui tant fait a löer?»
            «Vassaus», dit l' escuiers, «vous n' i pöés parler: malades gist li
            dux, si ne se poet lever. A .j. tournoi ala a Compiengne jouer: plus
            d' armes il [i] fist qu' il ne poet endurer, s' est telement
            froissiés qu' il ne se poet lever; mais sa soer est la sus, ou on va
            delivrer de toutes les besongnes dont en voeilt ordener.» Quant
            Bauduïns l' entent, dont n' i volt arrester; au palais est venus,
            qui tant fait a löer. La vit une puchelle, qui moult ot le vis cler,
            bele et douche et plaisans et simple en son parler, lui mainte
            puchelle et maint chevalier ber; en plain parlement fu, ou estoient
            li per. Quant Bauduïns le vit, dont le va salüer et dist: «Chius
            Dame Diex, qui tout a a sauver, qui se laisa en crois traveillier et
            pener, il garice ma dame, que je voi la ester, et tous les
            chevaliers voille aussi Diex garder.» Adont li ch[eva]l[ie]r vont
            les sourciex lever: «Sire», font il a lui, «avés riens a parler de
            quoi nous vous puissions aidier et conforter?» La dame de Ponthieu
            li a dit haut et cler: «Sire», bien veigniés vous, par Dieu qui fist
            la mer! Quels besons vous a fait cha desseure monter?» «Dame», dist
            Bauduïns, «je voeil a vous parler d' une coze en secré pour vostre
            pris monter. «Dame», dist Bauduïns, «ne vous desplaise mie: je voeil
            a vous parler sans vostre baronnie, mais sachiés que che n' est pour
            nulle villonnie.» Et la dame respont, qui bien fu ensignie: «Se vous
            le requiriés, pour chou n' i verriés mie.» Lors le prist Bauduïns
            par la robe jolie; douchement l' adestra, n' i fist chiere esbaïe,
            droit a une fenestre de ville anchiserie. Par deseure .j. vergier,
            ou rose est espanie, la se sont aclinet andoy par compaignie.
            «Dame», dist Bauduïns, a le chiere hardie, «vous avés une soer en
            estraenge partie qu' a vous se recommande et salue et ottrie son
            coer, son corps, s' onnour, toute sa druerie.» «Chertes», che dist
            la dame, «une soer n' ai je mie! Mal estes arrivés: fait avés la
            falie!» «Comment?» dist Bauduïns. «Donkes n' estes vous mie soer au
            duc de Pontieu, qui tant ait seignourie?» «Si sui», dist la
            puchelle, «se Diex me ben[e]ïe.» «Dame», dist Bauduïns, cui pröeche
            maistrie, «vous avés une soer en terre pai[e]nie et si est mariee au
            soudant de Persie, si en a .j. bel fil et fille moult jolie.»
            «Chertes», dist la puchelle, «pour soer ne le tieng mie: si j' avoie
            .j. parent en cheste mortel vie qui fut leres, mordreres, ou hons de
            maise vie, ou qu' il renoiast Dieu, le fil sainte Marie, je ne
            terroie ja qu' il fust de ma lignie. Et ma soer dont parlés a fait
            telle follie qu' elle serroit bien digne d' estre arse et essillie,
            car qui renoie Dieu, qu' en crois souffri hasquie, dignes est de
            morir et ch' est s' ame perie.»
          
            «Dame», dist Bauduïns, «vous dites grant folie et ch' estes en
            esrour contre sainte clergie, car Escripture dist que nuls hons ne
            doit mie creature jugier, tant soi[t] mal adrechie, c' uns seus
            jugieres n' est, [et] ch' est le fiex Marie, qui cognoist conscience
            [et] nette et em pechie; car en tant c' on clost l' oeil et oevre en
            une fie, en pensant seulement, a souvent desvoiie li hons l' ame de
            lui et si entoueillie que droit en infer est manans et herbergie: le
            repentanche fait l' ame mort ou en vie.» «Dame», dist Bauduïns, qui
            tant ot le coer fier, «vous ne devés vous soer nullement renoier,
            car de sa conscience ne savés .j. deni[e]r. A che que j' ai oï de
            son coer retraitier, je le tieng a plus juste que nonnain de
            monstier; car Diex a plus grant joie quant [il] voit ravoier .j.
            pecheur a son non et a lui redrechier et estre repentans dou son
            grant encombrier, car il n' ait du plus juste qui puist de pain
            mengier: Diex ne voeilt pas son corps dessus la crois drechier, ne
            le sien corps soufrir de la lanche estequier pour les justes loiaus
            qui sont de coer entir, ensois fu pour pekeurs qu' i voilt geter d'
            enfer. Si ne voilliés vous soer ensement blastengier, ains voeilliés
            vostre frere, duc J[eh]an, conseillier qu' il voist outre la mer, o
            lui si chevalier. Je le merai tout droit, se par mer voelt nagier,
            la ou sa soer l' atent, qui se voeilt radrechier. Elle est en
            Babilone, dont le mur sont plenier; volentiers revenroit en chellui
            heritier: quant ch' est le vostre soer, vous li devés aidier. Faites
            me a vostre frere parler et conseillier, et je li dirai tant,
            enchois mon repairier, [que droit en Babilonne le vorai convoiier.»]
            Quant la dame l' entent et oï le plaidier, adonkes s' avisa la dame
            au corps legier comment elle porroit Bauduïn cunchïer, car ne
            consentiroit pour l' or de Monpelier, que ches freres alast requere
            la moullier du roy Salehadin, qui le coer ot lanier. A Bauduïn a
            dit, le nob[i]le princhier: «Biaus [sires], le miens freres fu au
            tournoi l' autr' ier, si car il gist malades en sa chambre a or
            mier; g' irai savoir a lui s' il che voeilt descouchier ou je vous i
            merrai par devant lui plaidier.» «Dame», dist Bauduïns, «che fait a
            ottroier.» La dame de Ponthieu n' i fist arrestement; .j. chevalier
            appele qu' elle tient a parent: «Cosins», che dist la dame, «or oiés
            mon talent: je voeil droit en ma chambre, qui est painte d' argent,
            vous couchié en mon lit, si vous plaindés forment. .I. chevalier
            venra d' estrainge tenement, qui vous dira noveles de ma soer au
            corps gent qui est en Babilone, qui outre mer s' estent, si dira li
            vassaus a vous chertainement que la dame vous mande, qui ouvra
            fausement, que vous l' aleis requerre outre le mer briefment. Li
            vassaus cuidera que soiés proprement li sires de Ponthieu; si dirés
            esroment que jai n' i enterés ne vous ne vostre gent. Et s' elle l'
            a brasset, boive le brassement: s' elle voel revenir, nuls hons ne
            li defent, mais ja n' i enterrés. Tenés che parlement.» Et dist li
            chevalier: «A vo commandement.» Ensi comme la dame en fist
            divisement le fist le chevalier tost et apertement et che coucha ou
            lit en plaignant durement. La puchelle i mena Bauduïn vistement,
            puis li dist: «Chevalier, par Dieu omnipotent, vechi le duc mon
            frere. Dites lui vo talent: chou qu' il voelt acorder, j' acorde
            bonnement. Quant Bauduïns le bers, qui coer ot de lion, vit en son
            lit couchiet le chevalier de non, courtoisement s' i mist li bers a
            genoullon; de Dieu le salüa, qui souffri pation. La li va devisant
            le chairtaine occoisoen de la femme au soudant, dont j' ai fait
            mention; mais quant il ot tout dit jusqu' en conclusion, li
            chevaliers li dist clerement a haut ton: «Chevaliers, j' ai tré bien
            oïe vous rayson, mais ma soer a ouvret par fausse entention et si ne
            sai encore se pense se bien non: et pour che qu[' a] ouvret contre
            Dieu et rayson, je n' i metterai ja le piet ne [le] talon, ne ja ne
            passerai le trait a .j. bougon. Maudit soit le sien corps de Dieu et
            de son non, car moult grant blame a fait a nostre estration.» Quant
            Bauduïns l' entent, s' en fut en grant frichon; il ne soit si parler
            ne dire biau sermon qu' il en peüst atraire valissant .j. bouton.
            Bauduïns s' em parti, mais disner le fist on; la puchelle li fist
            envoier .j. biau don,
          
                  
                  
            Or s' en va Bauduïns, li prex et li senés, droitement vers Bolonge
            est il acheminés: tant chevauche et esploite Bauduïns li osés qu' a
            Bollonge est venus, si est dedens entrés. Tout droit sus le marchiet
            est la nuit hostelés, mais tant de gent i ot venus et assamblés qu'
            il i fuit povrement servis et establés. Son hoste demanda: «Sire, ne
            me chelés: don vi[e]nnent tant de gens? S' est li païs troublés?
            Pens' on aler en gerre? Dont vient si grans barnés?» «Amis», che
            dist li hostes, «par Dieu qui fu penés, ains ne fu si grant gerre
            .ij. ans a passés c' on verra chi aval, ains que paist li estés, par
            un fellon traïtre, qui trop est deffaés: il [est] Gaufrois de Frise
            par son non appellés et [se] tient a grant tort de Nimaie les clés.
            Par lui fuit li siens [sires] as paiens delivrés: faussement le
            vendi li traïtres prouvés; dont li roÿne Rose, ou grande est li
            biautés, est durement dolante, bien savoir le pöés. .II. fiex a le
            roÿne chi aval amenés: che est li roys de Chipre, Glorians li
            doubtés, et ch' est li roy d' Escoche, Alixandres nommés. Wistaces
            de Bolongne, qui est nous avöés, a tous les Boulenois et semons et
            mandés; pour mener en bataille mande tous ses fieités. Or dist on
            que Gaufer est a Paris alés et s' a tant fait au roy par deniers
            monnaés c' on dist que des Fransoys il serra confortés, si cuid' on
            miex que non, dont mes coers est irés, que chius païs serra par les
            Fransoys gastés; et tout est par Gaufer, qui est mal avisés.»
            «Ostes», dist Bauduïns, «je le cognois assés: je vauroie, par Dieu
            qui en crois fu penés, que mes fers de ma lance fut en son corps
            boutés!» «Chertes», che dist li hostes, «donkes petit l' amés!»
            Bauduïns de Sebourc la nuit se reposa dessi qu' a l' endemain, que
            li bers se leva, si qu' a l' eure de prime li chevalier s' en va au
            moustier Nostre Dame, ou l' image aoura. De boin coer et de vrai le
            messe il escouta. Quant le messe fu dite, que li mestiers fina, il
            [a] bassiet l' autel le moustier piechë a. Le premiere personne que
            li bers encontra, che furent che doi frere que jadis delivra de la
            prison de Frise, le païs par dela: courtoisie lor fist et amour leur
            monstra, car de tré grant peril a che tans les geta, car en champ de
            bataille Gaufrois les conquesta et puis par dedens Frise par mer les
            envoia. En bon lieu arriverent, car Bauduïns fu la sires d' une
            cité, [la ou il trebuca] les mavaises costumes, les bonnes alleva:
            pour che fu il amés en chelle ville la. Et Gaufrois li traïtres ses
            prisons tramist la, mais au despit Gaufroi li bers les delivra. Chil
            furent si doi frere qu' adont si bien aida, mais ne le savoit mie,
            coyque cascun ama. Ou moustier a Bollongne droitement le trouva
            pietïant le moustier; l' uns a l' autre parla et de leur grande
            gwerre se devisoient la. Quant Bauduïns le[s] vit, tantost les
            ravisa; .iiij. fois delés iaus li bers l[es] escouta pour miex a
            recognostre. Lors en lui s' avisa: «Par foi, che son li doi qu' en
            Frise furent ja!» .I. de leur escuiers vistement achena et moult
            priveement li bers leur demanda: «Qui sont chil doi princhier? Ne le
            me chelés ja!» «Amis», dist l' escuiers, «chil doi roy que vés la,
            che sont li enfant Rose, en ses flans les porta: roys de Chypre et
            d' Escoche, ou noble païs a.» Dont fu asseürés quant il oï chela;
            adont vint encontre iaus, entre .ij. se bouta. Des keutes, qu' il ot
            dures, telement les hurta que chascuns de .ij. dist: «Qui est chiu
            deables la? Comme il a dures kouces! Mal ait qui l' engenra!» Et
            Bauduïns passe outre, qui nul mot ne sonna. Li doi frere retournent;
            cascuns dist qu' il serra pourcoi il sont bouté et qui hurtés les a.
            Et Bauduïns retourne, qui en haut leur cria: «Seignour baron», dist
            il, «oï dire ai pieche a que le biens est perdus qu' a niche le
            ferra: chertes, ja orguelleus ne se cognistera, car adés orgheleus
            autrui poy prisera. Et ce chiet a le fois, dont ne se gardera, issi
            tres meschaument car on en moquera. Et par chellui Seignour qui me
            fist et fourma, se vous tenoie en Frise ensi con je [fis] ja quant
            Gaufrois de Nymaie andeus vous envoia, ne m' eschaperiés mie pour
            dire: ' Vés le la!' Ensement aprent on, qui par le païs va.» Quant
            li doi frere oïrent le vaillant bacheler, bien l' ont recogn[e]ü;
            lors le von acoleir. «Sire», dist Glorians, «par Dieu qui fist la
            mer, ne vous ravisiens pas, se fait a escuser: se riens avons
            mesfait, prés sommes d' amender. Chevaliers debonaires, Diex [vous]
            voille garder, et bien soiés venus; si vous pöés vanter que vous
            pöés sor nous vo voloir commander. Jamais ne vous faurons tant que
            puissons durer,
          
            car de vous nous devons parfaitement löer: les vies nous sauvastes,
            si vous devons amer.» L' uns l' acole a .ij. bras, l' autres le va
            tirer; si grant feeste li font li gentil bacheleir con se che fuist
            lor peres qui venist d' outre mer. Bauduïn de Sebourc festient li
            baron. Du moustier sont issu sans nulle arrestison, vers le palais
            s' en vont li vaillans compaignon; la trouverent Witace, que Diex
            face pardon! avoec Ydain sa mere, qui ait beneïsson! et s' i fu la
            roÿne qui Rose avoit a non. Atant est Gloriant, le noble danseillon;
            il a dit a sa mere, qui clere ot le fachon: «Dame», dist Glorians,
            «entendés ma rayson: je vous prie, pour Dieu qui soffri pation, qu'
            a cestui damoisel, qui tant at de renon, voeilliés monstrer amours
            et reveration, car honneur nous a fait en estrainge roion. Chertes,
            ne li pöés presenter si haut don que plus n' ait deservi que dire ne
            puist on!» Quant la dame le voit, n' i fist demorison: elle a pris
            Bauduïn par le destre giron, jouste lui l' a assis par dessus .j.
            lison, puis dist: «Bien veigniés vous, gentis fiex de baron! Puis
            qu' a mes fiex avés fait consolation, bien est drois qu' en aiés
            tres loial gerredon: chellui qui bonté fait, bien rendre lui doit
            on. «Sire», dist la roÿne, qui fu blanche que fee, «se ne fai bonne
            chiere, n' i mettés vo pensee, car vraiement je sui a mon coer
            tormentee.» «Dame», dist Bauduïns, «joie vous soit donnee! Chertes,
            se poise moi que vous estes troublee.» Adont par le palais fu li
            iauwe cornee. Au mengier sont assis par le sale pavee; Bauduïns fu
            assis lés Rose la ssenee: sa mere fu la dame, mais n' en savoit
            riens nee. Helas, ch' elle sceüst icheste destinee, comme [elle]
            fust au coer de joie saoulee! Roys Glorians de Chypre, qui la chiere
            ot menbree, sist delés Bauduïn a le brache quarree. E, Diex, que
            grant amour li a le jour monstree! Alixandres li bers, qui tant ot
            renommee, le servoit du claret a le coupe doree. Noblement fu servis
            Bauduïns la journee; entre ses bons amis li fu amour monstree sans
            che c' on le sceüst en fait ni en pensee que che fust leur amis par
            loial engenree. Helas, se le sceüst le compaigne honneree, de grant
            joie se fust ens ou palais pasmee! Nature lor donnot si habondant
            rousee que tout aimment l' enfant de coer et de pensee. Droitement a
            Bollonge fu Bauduïns assis a le table au mengier entre ses bons
            amis; [bien i fu de ses freres honnerés et servis. Se mere houneur
            li porte et en fais et en dis;] bien souvent li demande: «Dont estes
            vous, amis? De confaite contree est li vous corps nouris?» Or ne
            saivoit que dire Bauduïns li gentis, car pour che qu' il estoit la
            mis en si grant pris, honte li fuit du dire: «Voir, je sui .j.
            chetis; ne ne sai qui je sui, ne de confait païs.» Car il li
            samblioit bien tenus en fust plus vilx; si dist a le roÿne: «Dame,
            par Jhesu Cris, de le conté de Flandres fu mes peres gentis.» Helas,
            s' il eüst dit si qu' il avoit apris, ja conneüst se mere, la roÿne
            de pris! Mais il ne daignoit dire comment il fu nouris, pour che que
            de .ij. rois estoit ensi servis. Il sont aucune gent, ch' ai oï
            recorder, qui plus gros qu' i ne sont se scevent bien porter, car le
            plus bel voeilt on adés dehors monstrer: moult d' ouvrier sceivent
            bien leur ouvrage parer. Bauduïns de Sebourc fu assis au disner et
            servis telement c' on ne porroit conter l' amour c' on lui monstra,
            a vrai consid[e]rer: l' uns le sert du mengier, li autres du vin
            cler. Ensi con il disnoient, volt ou palais monter .j. gentis
            messagiers, qui briés volt aporter; ou qu' il voit les barons, si
            les va salüer et dist: «Chius Dame Diex, qui tout a a sauver, qui se
            laissa en crois traveillier et pener, il garice tout cheuls que je
            voi la ester. De par le roy de Franche vieng si a vous parleir.»
            Wistaces respondi, qui n' i voilt arresteir: «Bien viengne li
            messages! Alés briefment disner, et aprés le mengier saverons tout
            au cler le mandement du roi, qui tant fait a löer.» «Sire», dist li
            missages, «se fait a creanter: on doit toutes besongnes laissier
            pour le disner.» Li messagiers de France fu servi noblement, aussi
            fu Bauduïns, qui tant ot hardement. Et quant il ot souspris et beüt
            du pieument, Bauduïns a parlet, si que chascuns l' entent, et dist:
            «Or m' entendés trestout communalment, roïne de Nimaie, et vo fil
            ensement, et [vous], quens de Bollongne: vous avés .j. parent, frere
            au roy Alixander et au roy Glorient, Esmerés a a non, si com mes
            cors l' entent.» Quant Rose oï le non de son fil seulement, elle
            cheï pammee enmi le pavement;
          
            et quant se releva, si a dit hautement: «A, Esmeret», dist elle,
            «com j' ai le coer dolent de che c' on te perdi si tres honteusement
            par dedens Abilant, le chité qui resplent!» «Dame», dist Bauduïns,
            «laissiés vous marrement, car Esmerés [n' ]est mie perdus
            chertainement: en vie le lassai il n' a mie granment par dedens
            Abilant, entre paiene gent. De par moi vous salue sans nombre
            vraiement, si mande a sses .ij. freres, qui [chi] sont en present,
            qu' il voisent outre mer a l' orrage et o vent pour destruire
            Abilant, ou jamais autrement, chertes, ne le verrés ne trestous si
            parent. L' autr' ier li fist avoir tres grant aliegement, car li
            Rouges Lions, cui li corps Dieu cravent! l' avoit mis en un lieu
            moult ort et moult pulent avoec Elÿenor, qui l' amme loyaument, dont
            il a .j. enfant par droit engenrement, c' on claimme Julïen en vrai
            baptisement pour Julïen d' Affrike, qui prist no sacrament; et .j.
            prestres aussi i estoit vraiement: en grant dolour estoient en le
            charcre au serpent. Or les fis l' autre jours mettre plus noblement,
            car en une tour sont, machonne[e] au chement, s' ont assés a mengier
            de vin et de pieument. Tout che ont il eüt pour che que j' eus
            couvent que je devoie la aleir hasteement pour ochirre .j. lion qui
            trop hideusement essille le païs avironneement; et se je le pooie
            destruire nullement, li roys Rouges Lyons en a fait serement qu' il
            me deliveroit a mon commandement Esmeret de Nimaie et sa soer au
            corps gent. Et, par chellui Seignour qui morut a tourment en le
            saintisme crois pour nostre sauvement, jamais n' aresterrai pour
            pluie ne pour vent, si m' arai au lion combatut telement que je le
            destruirai, se Diex le me consent, ou morir me fera a dolour
            cruelment.» Quant la roÿne l' ot, si grant pitié l' emprent que le
            main de son fil basa si douchement: se bien le cogneüst, ja li
            baisast le dent! Puis li dit: «Chevaliers, je prie au Sapïent qu' il
            vous voeille warder issi tré vraiement que je le servirai de coer
            devotement.» Dont plora li roïne assés piteusement. «Elas,» dist
            Glorians, «qu' il nous va malement que ne poons avoir de Gaufroi
            vengement pour coi puisons aidier no frere douchement: Diex nous en
            voeille aidier, a cui li mons apent!» Moult eurent grant merveille
            li enfant la roïne quant d' Esmeret leur frere oïrent la rachine,
            qu' il estoit en prison en terre sarrasine et qu' il n' estoit [pas
            mors] de la gent apoline; Dieu en vont gratïant et [la] vertu
            divine. Wistaces commanda a sa gent palassine qu' au messagier de
            France alaissent faire signe qu' il est tamps et rayson que son
            message fine: «Je desire a savoir de ches dis la rachine.» Adon li
            messagiers, qui fu de franche orine, vint par devant les pers et
            douchement s' encline et dist: «Seignour baron, li roys ou moult
            acline d' onneur et de pochanche, qui les Fransoys doctrine, si vous
            mande par moi par une lettre fine que venés a Paris; si vous donne
            termine a .j. soel mos de jour; s' aiés en vo saisine vo conseil, et
            s' i soient li fil de vo cousine, la dame de Nimaie, que Diex donst
            bone estrine! car li rois volt savoir poucoi monstrés haïne a
            Gaufroy le fellon, ou trop monstrés keurine.» Et Glorians respont,
            qui blanche ot le poitrine: «Se li roys voelt savoir le vrai de no
            couvine, il le serra moult bien, s' il va a le divine.» «Seignour»,
            dist li messages, «entendés mon avis: par moy vous va mandant li
            roys de Saint Denis que vous alés a lui: n' i soiés contredis! et la
            roÿne Rose et trestous vous amis, car Gaufer i serra, qui est vous
            anemis: il voeilt oïr les fais, les debas, les estris, et liquelz a
            le tort et liquels fait le pis. La cause voeilt savoir li riches
            roys gentis; si dist qui ara tort et qui ara mespris: il en jugera
            droit en le sale a Paris.» «Messagiers», dist Wistaces, «li roys est
            moult gentis, s' afiert bien ca il soit a son mant obeïs. Dites lui
            que g' irai volentiers, non envis, et qu' a Paris serai au jour qui
            est commis, et s' i venra la dame aveukes ses .ij. fix.» «Sire»,
            dist li messages, «n' i soiés pas falis!» A ches mos du palais s'
            est li varlés partis; biaus dons li fu donnés des prinches
            seignouris; vers France s' en reva, joians et esbaudis, et li baron
            demeurent ens ou palais toudis. La nuit fu Bauduïns festés et
            conjoïs, l' endemain prist congiet quant jour fu esclarchis.
            Pluseurs dons li donna la roÿne gentis, mais retenir ne volt .j.
            tout seul parisis. Et la roïne Rose li a dit: «Dous amis, je vous
            prie, pour Dieu qui en le crois fu mis, que de mon fil pensés en
            estrainge païs:
          
            se li lions savages estoit par vous ochis, a tous les jours du monde
            serroie vous amis.» «Frere», che dist Wista[c]es, li chevaliers
            nouris, «se Jhesu Crist se donne, qui en le crois fu mis, que
            Gaufrois fust d' acort a nous par bon avis, en Abilant menroie
            plenté de mes subgis. Ains iroie en Surie, en le terre au[s] Persis,
            ou Godefros mes freres a moult de chastiaus pris, et menroie mon
            frere et Chrestïens eslis jusques en Abilant, qu' Esmerés nous amis
            ne fust de la prison delivrés et ravis. Mais, chertes, nous cuidiens
            qu' il fust pi[e]che a fenis: encore en istera le nobiles marchis.»
            Chertes, il se dist voir, li contes posteïs, mais par Bauduïn fu,
            qui tant estoit hardis, qui conquist le lyon qui tant fu agentis,
            qui .vij. ans ot gardet le sanc de Jhesu Crist: tout seus prist
            Abilant, s' ot les paiens ocis, ensi con vous orrés, mais que je
            soie oïs. Or commenche materre et istoire de pris: onkes si royaus
            livres ne fu par homme dis. Seignour, or escoutés glorïeuse chanson:
            Bauduïns de Sebourc, qui tant ot de renon, ains qu' isist de
            Boulongne, li prist avision que volentiers [iroit] a Sebourc ou
            dongon pour s' amie veioir, a le clere fachon, et le gentil bastard,
            qui puis ot tel renon qu' il passa de pröece Rolant, le niés Kalon.
            Or dist qu' il cangeroit son abit et son non pour itant qu' en
            Hainnau ne le cogneüst on, car regnet i avoit assés et a foison,
            ensi qu' oït avés, en se regnation. Pour lui a descognostre son
            corps et son faisson prist il abit de mone et cote et caperon et
            [fist] faire couronne sus son chief ou moilon a manniere de prestre,
            et puis prist .j. gartson, si le mist a cheval, qu' il acheta moult
            bon. Congiet prist a Wistace, le nob[i]le baron, et au ber Gloriant,
            que Diex face pardon, et au roy Alexandre d' Escose le royon, a le
            roÿne Rose, qui tant ot de renon. Quant il le virent monne, n' en
            font se rire non. Et Bauduïns leur crie hautement au cleur son: «Or
            adieu, mi seignour, adieu, mi compaingnon!» Chertes, vechi biau
            moisne pour dire .j. orison, mais, chertes, che seroit a dire au
            reculon. Or s' en va Bauduïns comme moisnes vestis; un garson ot li
            bers dessus .j. destrier gris. En Flandres sont entré, le nob[i]le
            païs, au lés par devers Lille passa outre le Lis; venus est a
            Tournai li chevaliers gentis. Diex, qu' il fut regardés de grans et
            de petis! Et dist li un a l' autre: «Vrais Peres Jhesu Cris, que
            chius moisnes est grans, fors et fiers et furnis! Qu' il est bien
            aprestés et bien amanevis de rassaurre nonnains par nuit ens en leur
            lis!» Or s' en va Bauduïns comme moisnes rieulés, il trepasse
            Tournai, dont bonne est la chités; a Saint Amant s' en vint, a l'
            abbie est alés. Il encontra l' albeit et des moisnes assés; adont
            les enclina Bauduïns li doubtés: «Dans albes», dist li bers, «est
            mes lis ordenés?» Li albes le vit grant, s' avoit les poins quarés;
            onques ne demanda: «Ou estes vous rentés, n' en confaite albe[ï]e,
            ni en quels hirrités?» Ains li vint a son frain, si li dist:
            «Descendés; foi que doy saint Amant, avoec moy souperés!» Il huche
            ses varlés, si dist: «Avant venés; pren[dé]s ches bons chevaus et si
            les establés: de feurre et de l' avene voeil qu' il aient assés.»
            Bauduïns descendi, o l' albet est alés. Et [li] abbeis l' emmaine,
            qui fu prex et senés, dedens se maistre chambre, ou des biens ot
            assés; la fu bien Bauduïns servis et honnerés. Quant il ot but de
            vin, si fuit plus liés assés. Li albes li demande: «Dans mones, ou
            alés?» Et Bauduïns respont, li chevaliers menbrés: «Sire», dist
            Bauduïns, «tout adés le sarés: chertes, quant je serai a no lieu
            retournés, a l' albeit de no lieu m' iere de vo[us] löés que de vous
            sui si bien servis et honnerés; ne me faut c' une coze ne fuisse
            respassés.» «Qu' est che?» che dist li abbes. «Se je puis, vous l'
            arés.» «Chertes», dist Bauduïns, «je voeil que me menés veioir de
            vous nonnains qui ches chus ont lardés.» Quant li albes oï Bauduïn
            le gerrier, si en commenche a rire, puis dist sans detrïer: «Nous ne
            avons chi aval albie ne moustier la ou il i ait dames pour nous a
            resveillier; mais a ches puchelletes qui l' erbes vont queillier, a
            chelles nous convient nous deduis apaisier: cascuns n' a mie nonnes
            pour lui [a] soulatier.» «Par Dié», dist Bauduïns, qui coer ot de
            princhier, «se vous fuissiés venus a nou lieu herbegier, je vous
            eüsse fait avoir a vo couchier de la char de nonnain pour vous a
            donoier.» «Chertes», che dist li albes, «je ferai tant trachier que
            vous arés anuit le fille no fournier.» Bauduïns de Sebourc, a le
            chiere hardie, fu la nuit bien servis par dedens de l' abbie:
          
            il mengna et si but de che bon vin sor lie. Au vespre li fist on
            avoir une galie: droit ens u lit l' albeit cocha chelle nuittie. Au
            mattin se leva, que ne s' atarga mie; tantost se fist houser, s' a
            se cote vestie. Et li albeis li dist tantost a vois serie: «Ne dirés
            vous pas messe ains vostre departie?» «Nennil», dist Bauduïns, a le
            chiere hardie, «messe ne puis chanter, pour voir le vous affie, tant
            que j' arai esté a Romme le garnie querre absolution el non sainte
            Marie, pour che que fis l' autr' ier trop grande gloternie.» «Hola,»
            che dist li albes, «plus ne m' en dites mie: vous estes bons
            compains; Jhesus vou bene[ï]e!» Et Bauduïns monta ou destrier de
            Surie; a le voie se mist, si passe le chaucie. Ensement cunchïa l'
            albeit de l' alb[e]ïe. «Sire», dist li varlés, «vous faites grant
            folie qu' a moisnes vous tenés et si ne l' estes mie: je croi que ne
            savés .j. sol mot de clergie.» Et Bauduïns respont: «Voir, je ne sai
            de mie, mais ensi aprent on des moisnes le maistrie. Ch' est trop
            mauvais vinages d' avoir une albeïe prés de lui, vraiement, car par
            eus est honnie mainte noble puchelle, de s' onneur abaissie; les
            femmes des borgois en ont bien leur partie. Or ai je tout saïet,
            fors mort, a cheste fie.» Or s' en va Bauduïns, qui tant ot de
            renon. Il avoit noire coite a tout le chaperon: il resambloit [bien]
            moisnes d' une religion. Jusques a Valenchienes ne fist arrestison;
            ou marchiet s' ostela, a .j. hostel moult bon. L' oste qui fu laiens
            appelloit on Symon; maint jour avoit esté li bers en sa maison.
            Quant Bauduïns estoit en predication, seneschaus de Hainnau, le
            noble region, tout adés repairroit en chelle mantion: l' oste ot mis
            a honnour, donnet li ot maint don. Li hoste fu a l' uis, si s'
            escrie a haut ton: «Or cha, sire», fait il, «descendés a bandon!
            Chaiens serés servis a vo devision: vous i arés bon vin, boin pain
            et bon pisson!» «Hostes», dist Bauduïns, «bien prisier le doit on,
            mais que je puisse avoir a vespre venison.» Tout droit a
            Valenchienes est Bauduïns venus, chiés son hoste Symon qu' estre
            devoit ses drus: mais onques Bauduïns n' i fu reconneüs. «Hé, Diex»,
            dist Bauduïns, «biaus Peres de lassus! Quant ensi me cangai che fu
            un bons argus: or puis partout aler sans estre decheüs, car s' on me
            connissoit je seroie pendus.» Aveuc l' oste soupa, par coi ne soit
            abus et qu' il s' en puist embatre tout partout sus et jus. Li
            hostes le regarde, si fu taisans et mus. «Hostes», dist Bauduïns,
            «pour Dieu, n' i pensés plus; je croi que vous l' arés: il n' est
            mie perdus.» «Chertes», che dist li hostes, «se ne fuissiés vestus
            de drais de l' abeÿe dont vous estes issus, vous ressamblissiés
            bien, par Dieu qui fu vendus, .j. nobel damoisel, qui est piechea
            perdus, dont li contes de Flandres fuit pour lui irascus. Et pour
            lui aler querre i a .vj. ans ou plus qu' il ne fuit chi aval, dont
            sires est tenus. Le sire de Sebourc, qui tant par est membrus, ala
            aveukes lui; encor n' est revenus. Et chius frans damoisiaus, qu'
            aidier voelle Jhesus et conforter a l' ame, s' il est mors ou
            confus! vous resambloit moult bien, [bien] m' en sui percheüs, car
            ossi grant estoit que vous estes, ou plus.» Adont rist Bauduïns, qui
            les dens ot menus. La nuit fu Bauduïns richement herbergiés dessi
            jusqu' a matin, que jours fu esclairiés, que li demoiseus est [et]
            vestus et chauciés. Don' t li fu ches chevaus moult bien
            apparelliés. L' oste paye au partir, car bien en fu aisiés, puis
            monta a cheval, si fu pris li congiés. Devers Sebourc s' en va; pas
            ne fu desvoiés, car il [i] savoit bien les teres [et] les fiés, les
            bois et les rivieres, les aigue[s] et les biés. Adont s' est
            Bauduïns .j. petit renvoisiés: «Ahi, païs», dist il, «tré bien
            edifïés: n' i a bos ne croilieres ne buissons noef ne viés la ou je
            n' aie esteit mainte nutie aisiés! En esteit, c' on cuidoit que je
            fuisse cochiet, j' estoie si aval forment ensonniés: g' i fis .xxx.
            bastars que j' ai moult poi aidiés; mais se de Dieu estoie ne de
            riquetse aisiés, encore les verroie et aroie prisiés: mais .j.
            povres hons fait moult de mauvais marchiés.» Bauduïns de Sebourc n'
            i fist arrestement; au chastel de Sebourc est venus vistement, le
            basse court passa, que nuls ne lui deffent. Venus est a le tour, qui
            haute est durement; voit a une fenestre sean joliement une noble
            dansele, qui fu de biau jouvent, .j. valeton petit delés li en
            present, le plus bel figuret qui fust el firmament. Bauduïns s'
            escria a se vois clerement: «Puchelle, chius vo gart a cui li mons
            apent! Porroie avoir hostel lassus ou mandement?
          
            Je revien d' outre mer; chertes, s' ai poy d' argent. G' i vi le
            vostre pere il n' a mie gramment et le conte de Flandres, au fier
            contenement: il sont en bon estaet et en bon convenent.» Quant le
            dansele l' ot, dont [se] leva briement; a se me[re] est venue, si li
            dist hautement: «Dame, vés cha .j. mone, qui la jus vous atent: il
            vient d' outre le mer et si dist vraiement qu' il i vit le mien
            pere, qui tan a d' essïent, et le conte de Flandres et trestoute lor
            gent. Il demande l' ostel, pour Dié omnipotent.» «Or tost», che dist
            la dame, qui de biauté resplent, «faites ouvrir le porte, au nom du
            Sacrament: nouvelles vous dira que je desir forment.» Adont la
            damoisele jus de le tour descent, meïsmes vint ouvrir le porte
            douchement. Puis dist a Bauduïn moult gratïeusement: «Sire, nous
            chastiaus est a vo commandement. Pour Dieu, que fait mes peres, au
            fier contenement?» «Belle», dist Bauduïns, qui tant ot hardement,
            «dame, quant je le vi, je vous ai en couvent, saus estoit et haitiés
            et plains de bon talent.» «Sire», dist le dansele, «Diex le gart de
            tourment et vous aussi, biau sire, qui venés chi par ent!» Adont li
            frans vassaus de son chaval descent. Il fu aparilliés, qui le pris
            vistement et qui droit a l' estable le mena douchement. Et Baud[u]ïn
            monta droit ens ou pavement. Atant es vous le dame du noble
            chasement, qui l' enfant amenoit par le main lïement, et dist a
            Bauduïn, quant le vit en present: «Sires, bien viengiés vous, par
            Dieu omnipotent! Pour Dieu, dont venés vous? Ne me chelés noient!
            Vous avés bien pensé de vous, chertainement, car poi estes hallés de
            vis [et] de jouvent: mal pert a vo vïaire que n' aiés point d'
            argent.» «Sire», che dist la dame, qui belle ot le fasson, «vous [n'
            ]estes pas hallés de bouche et de menton, ains estes bien a vous et
            cras comme motton.» «Dame», dist Bauduïns, «jone gent par raison
            poeent porter des maus et painnes a foison. Et s' ai estet a Romme
            une longe saison aveukes un mien oncle, cardinal d' Avignon. Au pape
            ai empetré par supplication une moult bele coze, car j' ai
            commission et si en ai les bulles sans nulle suspechon que j' ai
            force et pooir et domination que tout chil qui a mi feront
            confession, et fuissent mordreür, omichide et laron, faus monoier,
            sorchier, gens de mauvais renon, quel pechiet c' on ait fait, tant
            soit outre rayson, j' en puis aussi tré bien donner absolution comme
            fait l' Apostoles qui maint au Pré Noiron; et porrai tenir siege
            dedens ma region aussi bien que li papes, que Diex fache pardon!
            pour tous piekeurs remettre a leur sauvation. Pour che l' a fait li
            papes, que chil de che royon estoient lonc de Romme: aleir n' i
            pooit on. Or a belle franquise et que prisier doit on, si en ai en
            mon coer grant consolation. N' ai trouvei albeÿe, entour ni environ,
            ou je n' aie trouveit gent de religion qui m' ont bien festoiet et
            donnet a foison a boire et a mengier, pain et vin et poisson, s' ai
            venu a loisier, moy et le mien gartson, a petites journees, a grande
            pention. Et qui pense de lui, miex l' en est par rayson, car moult
            amende l' omme la bonne norrechon.» «Sire», che dist la dame, «vous
            dites verité, si avés, par me foi, biau jöeil empetré, qu' ensi pöés
            rassourre sainte Crestieneté. Chertes, li grant piecheur estoient
            moult lassé d' aleir jusques a Romme, chelle noble chité, si sui lie
            a mon coer que vous ai hostelé, car je parrai a vous ains demain l'
            avespré et si ferrai nonchier, s[ë] il vous vient a gré, demain a no
            moustier et dire no curé qu' a ches parrochïens die la dignité que
            vous avés a Romme au Saint Piere empetré.» «Dame», dist Bauduïns, «a
            vostre volenté.» «Sire», che dist la dame, «or ne m' aiés chelé; de
            mon seigneur me dites la pure verité: quand le veïstes vous, ni en
            confait regné?» «Dame», dist Bauduïns, «je le vi en santé; devant
            Acre le grant ot il le corps navré, mais, chertes, il gari, car je
            le vi levé, et le conte de Flandres vi je a son costé. Se cuidasse
            venir en icheste conté, j' en eüsse aporté .j. escript saielé. Mais
            a Romme cuidai bien estre demouré, car d' estre cardinaus avoie
            volenté, mais il estoient tout et fait et estoré; mais on m' a en
            couvent qu' ensois .j. an passé arai une evesquiet, s[ë] il me vient
            en gré.» Ensi que Bauduïns a ensement parlé, ses fiex vint droit a
            lui de droite volenté et l' a parmi le jambe baisiet et acolé, qu' i
            n' estoit creature qui n' en eüst pité, ensi lë aportoit nature et
            loiauté. «Par ma foi», dist la mere, «plus a d' un an passé
          
            que mes fiex ne monstra homme nul amisté pou coze c' on l' eüst
            baisiet ni apairlé, ne joiel në argent promis ne presenté, si en ai
            durement le mien coers affraé qu' envers vous je le voi issi
            enamouré.» «Dame», dist Bauduïns, «par ma crestïenté, ch' est pour
            che que me faites si tré grande bonté et que vous m' avés chi
            conjoït et festé. En avés vous le pere a marri espousé, ou il est
            piecha mors? Or ne m' aiés faussé!» «Nennil», che dist la dame, «par
            sainte Quarité! Elle l' ot d' un dansel plain de grande biauté, que
            je nouri chaiens, dont je fis foleté: mon enfant m' a decheut et
            moult deshonneré. Et en cheste villete honni a grant plainté dames
            et damoiseles, si pert en che regné: .xxx. bastars en sont si aval
            demouré, tout li plus bel enfant et li miex figuré qui soient en che
            monde environ ni en lé. Et de .xxx. bastars vés ichi lë ainsné; il
            est en cheste ville de moult grant parenté.» «Dame», dist Bauduïns,
            «par ma crestïenté, se tenoie un tel homme que vous m' avés conté,
            en le nostre albeïe en feroie un albé!» «Dame», dist Bauduïns,
            «moult faisoit a prisier tels hons, quant il pooit tellement
            adrechier; je croi qu' il savoit bien parler et desraisnier.»
            «Chertes», che dist la dame, «ou monde n' a princhier plus liet ne
            plus courtois, plus hardi chevalier; et ch' est tant gratïeus c' on
            poet bien tesmongnier que, puis qu' il se vausist de damme ensonier,
            confaite qu' elle fust, ou puchelle ou moullier, mais qu' il dangast
            sans plus une dame cluignier, tout tantost le menoit ou qu' il
            voloit couchier, fust as champs ou au bos, en chambre ou en solier.
            C' estoit le diex des dames a elles donoier: plus fesist seulement
            par .j. petit plaidier c' uns autres ne ferroit pour d' or plain .j.
            sestier. Dame che dechevoit, sans plus a lui gaitier, puis que dame
            voloit sor lui son oeil drechier; chertes, il n' i fausist persone
            renvoier.» «Dame», dist Bauduïns, «Diex le gart d' encombrier, car
            vraiement on doit un tel homme prisier.» A icheste parole fu la
            table drechie; l' iauwe fu aportee briement par le maisnie. Bauduïns
            va laver, que ne s' atarga mie; adés li petis enfes envers lui s'
            esbanie: Bauduïns l' acola et baisa mainte fie [et] tenoit tel
            pitié, pour poy qu' il n' en larmie, pour che qu' il voit nature qui
            le tient et maistrie, et a dit: «Mere Dieu, Dame de tronisie, con
            nature est vertus de haute seignourrie! Plus trait bonne nature que
            .c. boef a le fie.» Bauduïns c' est assis et la dame jolie: devant
            lui fist seoir Bauduïns sen amie; douchement li trencha par grande
            melodie, car le dansele estoit tant belle et adrechie c' on [ne]
            trouvast plus belle jusques en Romenie. «E, Diex», dist Bauduïns,
            «com je fais vilonnie cheste dansele chi quant je ne l' ai plevie,
            car de son puchelage fu par mi amenrie; et quant j' en oi l' onneur
            par bonne druerie [je l' en deüsse bien rendre la courtoisie,] car
            elle c' est tenue sans plus faire sotie et m' a tant honneret en
            icheste partie qu' a nul homme vivant ne fu ains puis amie!» Puis
            dist a l' autre mot: «Or ai je dit folie, car li hons est moult fox
            qui en femme se fie: tels en cuide une avoir loiauls en se baillie,
            qui seule ne l' a pas, ains l' a par compaignie; preudefemme doit
            estre en tous lieus moult prisie.» Bauduïns de Sebourc fu servis au
            disner de vins et de vïandes c' on li fist aporter, tant et si
            largement qu' il en volt dispenser. Tan sisent au mengier c' on fist
            vepres sonner. .I. dÿ[e]menche fu, si con j' oïs conter, quant la
            dame oï vepres, lors dist sans arester: «Sire, je m' en irai ens ou
            moustier orer, et se dirai no prestre, qui moult fait a löer, que
            [vous] avés possanche de pekeurs amender, par [coi], s' aucuns en
            est qui voeille a vous parler, que vous li voelliés, sire, ses
            pechiés pardonner.» Quant Bauduïns l' oï, colour prist a müer;
            nonpourquant respondi sans lui a effraer: «Dame, vous dites bien;
            che fait a creanter: che qu' il vous plaist a faire je ne doi
            refuser.» Puis a dit coiement, c' on nel poit escouter: «G' irai
            aveukes vous a vo curet parler, et s' il voilt contre moi nullement
            argüer et mes bulles veoir pour moi supediter, les poins, que j' ai
            si grans, li sarrai bien monstrer: et [puis] qu' il les verra, n'
            osera mot sonner.» «Dame», dist Bauduïns, au fier contenement, «g'
            irai aveukes vous au moustier, vraiement.» Lors se leva li bers, qui
            tant ot hardement. Et la dame tantost jus de la tour descent et sa
            fille avoec lui, qui de biauté resplent, et pluiseur escuier avoec
            euls ensement. Vers le moustier s' en vont. La endroit les atent li
            prestres, qui estoit revestis noblement;
          
            [et s' i estoit li clers et plenté d' autre gent. Li priestres,
            quant la dame vit venir doucement,] contre li est alés, se li dist
            hautement: «Dame, bien veigniés vous! Le mien corps vous atent.»
            «Sire», che dist la dame, «je vous ai en couvent, plus tost fuisse
            venue, mais ne pois vraiement: j' ai eüt au disner che monne
            proprement, qui revient d' outre mer de la payene gent, si m' a
            dites novelles dont lie fu forment, de mon tré chier seignour, qui a
            si longement estet outre le mer, don j' ai le coer dolent: or en ai
            tel nouvelle dont je lo fermement le Roy de Paradis, a cui li mons
            apent.» «Dame», che dist li prestres, «par le mien serement, liés
            sui qu' il est en vie; pour lui pri bien souvent.» Bauduïns vint au
            prestre et par le bras le prent et en lui festïant l' enstraindi
            tellement que les ners li defroisse et les os ensement. Et li
            prestres li crie en latin hautement: «Sire, vous me blechiés, par le
            saint Sacrament!» Lors lasqua Bauduïns; bien scet son parlement:
            bien pense qu' il disoit, mais latin point n' entent. «Sire», che
            dist li prestres, «onkes mais ne senti si dures mains qu' avés!
            Metés ensus de mi!» «Par foi», dist Bauduïns, qui le coer a hardi,
            «che ont fait Sarrasin et li fel Arrabi, ou combatus me sui et estet
            et avri; j' en ai mille tués puis l' eure que nasqui. Onques jour de
            ma vie homme n' aconsievi que tout au primier cop ne l' eüse
            afin[i], car j' ai les poins si durs comme de cuir bouli.» Et li
            prestres respont: «Je l' ai moult bien senti!» Et Bauduïns li
            monstre pour lui faire esmari, d' un regard du lion le regarda
            aussi. Quant le prestres le voit, tous li sans li fremi, se dist a
            lui meïsmes: «Vechi .j. anemi: s' en .j. bos me tenoit, il m' aroit
            tost murdri. Mais regardés quels poins li deables porte o lui! Mal
            resamble preudons: li deables l' ont vesti et mis en albeÿe, ou on a
            Dieu servi; le moisnes de s' albye et li albes aussi ne poeent
            commander nulle choze sor lui, car de son poing ont doubte trestout
            li plus hardi Qui le cour[e]cheroit, bien aroit coer fali. Chius
            Sires le confonde, qui onkes ne menti! Encore sent mon bras, dont
            ore me plaindi!» Lors acola le ber et moult le conjoï. On festie
            tellui c' on tient poy a ami, mais bien ait cui on crient, piechea
            l' avés oï. Bauduïns et le prestres entreirent el moustier. Et li
            clers va le clokes ensamble grailloier: che est senefiance c' on
            voist vers le sautier. Li prestres avoit bouche d' estre bon
            latimier; a Bauduïn commenche latin a pronuntier. Bauduïns li sot
            bien de la teste niquier; si comme il l' entendist se sot bien
            apointier quant il devoit respondre et faire l' amparlier; si venoit
            a le dame, femme du chevalier et a lui honnerer s' aloit ensonnier.
            Le dame dist au prestre: «Oés, sire Richier: faites vos p[a]rosiens
            savoir et declarier que chius mosnes ichi, qui tant fait a prisier,
            a impetret a Romme a l' apostele chier que de trestous pechiés que
            nuls hons puist forgier poet absolution donner et ottroier, aussi
            comme li papes poet penanche baillier.» Et quant li prester l' ot,
            si prist a regaitier Bauduïn de Sebourc, le nob[i]le princhier; puis
            li dist en latin, sans point de l' atargier: «Dans [moines], est che
            vrai? Ne le voeilliés noier!» Et Bauduïns li nique, se li prist a
            cluignier. Quant li prestres oï le dame ensi parleir, Bauduïn de
            Sebourc en prist a regarder. Bauduïns le commenche se poing destre a
            monstrer, et li prestres se prist tantost a escrïer: «Ma dame, il se
            dist voir, par Dieu qui fist la mer: j' en ai veüt les burles qui
            moult font a doubter; je vous temoingne au vrai quanqu' il voeilt
            ordener Je l' irai a ventaile maintenant commander qui mi parrochïen
            l' orront et haut et cler, mais a lui me vorrai tout primiers
            confesseir.» A l' esquafaut s' en va li bons prestres monter; a ches
            parrochïens commenche a declarer c' uns moisnes est venus d' outre
            la Rouge Mer, a cui li papes a fait de grace impetrer qu' il pooet
            de tous pechiés trestous pekeurs monder, aussi bien que li papes
            absolution donner. Puis vint a Bauduïn, se li prist a crier, et puis
            li a dit: «Sire, je voeil a vous parler: j' ai mestier de conseil
            qu' a vous voil demander.» Bauduïns le mena par d' encoste .j. piler
            et puis a dit au prestre: «Voeilliés mon fait cheler, car je vous
            jur sor sains, s' un mot vous oi sonner, si grant cop de mon pong je
            vous irai fraper devant moi vous ferai le chervele espautrer, car en
            confession vous di a briés parler que je sui Bauduïns, le jone
            bacheler, a cui on a volut tant des bastars donner: noris fu au
            chastel, qui tant fait a löer; mainte fois vous i ai servi a vous
            disner
          
            avoekes mon seignour, que Diex voille sauver! L' albit de moisne ai
            pris pour le chiecle aveuler, car je ne m' oseroie autrement
            amonstrer, car se on me pooit connoistre et aviser on me feroit
            tantost a fourches traiener pour Blanche, soer au conte qui Flandre
            doit garder, que je menai jadis par le païs jouer. Or sui venus ichi
            veioir et regarder comment li païs va et se fait gouverner. De chi
            endroit m' en vois outre la Rouge Mer, ou jamais hons de cha n' orra
            de moy parleir.» Quant le prestre l' oï, colour prist a müer; moult
            volentiers l' alast baisier et acoler, se li dist: «Bauduïns,
            voeilliés moi escouter: foi que je doi le sacre quë hui main volz
            sacrer et de pain et de vin a l' autel presenter, vous vo pöés en
            moy aussi tré bien fïer que nous fuissiemes frere qui se doivent
            amer: alés sceürement, n' aiés soing de doubter, mais ne faites pas
            chose dont on vous puist blasmer ne moi aussi, biaus sire, par cause
            dou cheler.» «Nennil», dist Bauduïns, «par le corps saint Omer!» Li
            prestres se leva, si va vespres chanter, et aprés son mestier vint
            Bauduïn fester et moult d' onneu li volt le journee porter et ala a
            le sale aveukes lui souper. Diex, con fist Bauduïn noblement
            reposser! Mais a paines pot il en le nuit tour viser de prendre
            somme nul, car ne s' osoit fïer ou prester bonnement nel venist
            racuser pour l' amour du faus prestre qui le fist arrester et qui le
            traïssot lui donnant a disner. Mais ne besongne mie, tout aient fol
            penser: e[n] iaux .c. bien .j. preudomme trouver. Poy dormi Bauduïns
            toute nuit a nuitie; par devant la journee plus de liewe et demie se
            vesti et chausa en le chambre jolie et tint bien [priés] de lui son
            espee fourbie, si jure Dame Dieu, qui tout a en baillie, se nuls
            entroit laiens qui nulle riens li die, la teste li tourra, ne l'
            espargnera mie. Quant il vi le cler jour, si en ot chiere lie;
            tempre fist el chastel esveillier sa maisnie. La dame dou chastel s'
            est briefment descouchie, puis vint a Bauduïn; hautement li escrie:
            «Sire, pourcoi avés vo besongne apointie? Avoec moy disnerés, par
            Dieu le fil Marie!» «Dame», dist Bauduïns, «je ne demourai mie; se
            vous avés de moy mestier a cheste fie, vous serés de par moi
            confortee et aidie.» «Oïl», che dist la dame, qui moult fu agentie.
            Droit a une chapele de ville anchiserie emmena Bauduïn, en cui
            forment se fie. Bauduïns de Sebourc ne s' i arresta mie; il vint a
            son garson, en l' oreille li crie qu' il li voist enseleir son
            destrier de Surie et qu' il l' ait apresté au piet de la cauchie,
            par coi, se besoins croist, qu' il ne li faille mie. Et chius s' en
            est partis, que point ne se detrie. Et Bauduïns s' en va et la dame
            le ghie; en la chapelle vont, dont je vous senefie. Li un d' encoste
            l' autre s' asist par compaingnie. La li dist ches pechiés la dame,
            par sotie: cuida qu' il peüst bien avoir s' ame alegie: Bauduïns
            leur juoit bien de le moquerie. Quant la dame se fust confessee a
            devis, Bauduïns le rassoit; volentiers eüst ris. La dame se drecha;
            mais sa fille de pris revint a Bauduïn, qui tant estoit hardis; en
            grant contrittion li as ses pechiés dis. Et quant che vint en fin,
            Bauduïns le gentis li a dit: «Damoisele, pour le corps Jhesu Cris,
            dites moi verité: de cui vint vous biaus fils? Qui l' engendra en
            vous par amoreus delis?» «Sire», [dist] la dansele, blanche com
            flour de lis, «si m' aït Dieu de glore, ichius enfes petis fu fiex
            .j. damoisel, qui moult estoit hardis. Bauduïn ot a non: ichius fu
            mes amis, et par cui le miens corps fu primiers amenris, et de mon
            puchelage ot l' onnour et le pris.» «Bele», dist Bauduïns, «puisqu'
            il se fust partis, amastes vous puis homme en ichestui païs, la ou
            vo corps se soit nullement asservis? Confessé vous de tout, si n' en
            vaurés ja pis: faites a Dieu honnour et honte as anemis, car pour
            sauver le monde m' a Diex cha jus tramis.» «Sire», dist la dansele,
            «par Dié de Paradis, prés de chi vraiement maint [.j.] dansiaus
            faitis, le fiex d' un chevalier, si est clamés Tieris, ch' a
            repairiet chaiiens i a .ix. mos ou .x.: entendre me faisoit qu' il
            serioit mes amis, si m' adonnai a lui par amoureus delis, ains n'
            abita a moy que .v. fïes ou .vj. Chertes, ch' est .j. pechiés, dont
            mes corps est maris, se vous requir pardon, en l' onnour Jhesu
            Cris.» «Belle», dist Bauduïns, «quant vo cors est assis en se jone
            escuier, qui tant est agentis, qui a de vostre amour les dons et les
            ottris et [qu' il] a jut o vous, puis que ch' est vous pourfis, en
            penanche vous querke que le fachiés toudis.»
          
            «Belle», dist Bauduïns, qui coer ot de lion, «faites de vostre amit
            son talent et son bon; tené vous au darain qui de vous ot le don,
            car [vous] n' arés jamais Bauduïn a baron!» A rire commencha dessous
            [son] cheperon si haut qui [le] chapele en retenti du ton, puis dist
            a le dansele, a molt base rayson: «Pensés de mon bastaerd, n' en
            faites se bien non, car quant je porrai miex, je li ferai raison.»
            «A, Bauduïns», dist chelle qui fuit en grant frichon, «bien m' avés
            decheüe par mortel traïson! A, dous amis loiaus, demeure en che
            roion, ou g' irai aveuk toi a te division!» «Belle», dist Bauduïns,
            «oiés m' entention: ne [faites] chi endroit noyse ne cri ne son par
            coi mes corps n' i ait honte ne mesproison. Pensiés de mon enfant,
            pour [Dieu] vous en prion. Je n' ai de vous talent n' au coer
            devotion: puis qu' avés autre amis empris par mesprison, jamais ne
            baiserai vo bouche et vo menton.» A ches mos s' en parti, n' i fist
            arrestison; a le porte acourrut, s' avala le ponton. Et chelle keurt
            aprés, si s' escrie a haut son: «Ahi, mere», dist elle, «par le
            corps saint Symon, nous sommes decheütes, car en nostre maison avons
            nous herbegiet Bauduïn le baron que nous avons nouri si tres longe
            saison! A le guise d' un moisne a il pris sa fachon: je l' ai
            recogneüt et nommé par son non. Vés le la: il s' enfut sus son
            destrier gascon!» Quant la dame l' oÿ, ne li vint mie a bon: «Or
            avant aprés lui, escuier et garchon!» Au moustier fist sonner les
            clokes a haut ton; le gent se son esmut entour et environ. Aprés
            Bauduïn keurent a forche et a bandon; li .j. porte .j. tinel, li
            autres .j. baston. Et Bauduïns s' enfuit, qui n' en donne .j.
            botton. Quant de Bauduïn seurent le chairtaine ochoison, les meres
            des bastars, bien .xxx. ou environ, couroient par les camps contre
            val le sablon, a leur cos leur enfans, menant grant marrison, et
            crioient en haut trestoutes a haut ton: «Vien veioir ton enfant!
            Retourne l' arragon!» Mais Bauduïns chevauche, si fiert de l'
            esporon; contre val le valee va courant de randon. En poy d' heure
            le perdent: la sont bos et buisson ou li bers s' enbati a force et a
            bandon. Ne say qu[e j' ]en fesisse longe division: il trespasse
            Hainnau, le noble region, Brabant passa aussi aveukes son garson; le
            chemin vers Nimaye, la chité de renon, va chevauchant li bers a
            coite d' esporon. Ne sai c' on vous vausist alongier le chanson:
            dessi jusqu' a Nimaye ne fist arrestison, et dist que, se il poet,
            qu' a bien courte saison saurra se s' amie est uncore vive ou non.
            Et dist qu' ains ne trouva, en ville n' en roion, plus loyaus de son
            corps ne sans maise ochoison qu' adés li a esté a son loyal beson.
            Encore estoit la belle en Nymaie en prison: .xiiij. ans i fu
            Blanche, qui clere a le fachon; onkes n' i ot deduit ne consolation.
            En tristece vesqui la dame longement, car qui est en prison, il n' a
            pas son talent. Tant chevaucha li bers dont je fai parlement c' un
            merquedi a nonne, se l' istoire ne ment, entra dedens Nimaye, la
            ville qui resplent, en droit albit de moisne: il n' estoit
            autrement. Assés prés du chastel a pris herbegement, ou Blanche ot
            en prison estet moult longement. Mais [pour] ce qu' elle estoit nee
            de haute gent estoit en une sale mise moult noblement; O lui .iiij.
            puchelles i avoit proprement et par nuit et par jour, sans nul
            departement: compaingnie li portent et amour ensement. A l' entreir
            de la porte de cestui mandement avoit .xxx. sergans gardant
            soengeusement. Mais dames et puchelles i aloient souvent caroler et
            trechier et canter douchement pour l' amour de la dame, qui le coer
            ot dolent; mais chose c' on li face ne li plaist pas gramment: pour
            l' amour Bauduïn, qu' elle amoit loyaument, li anoyot tant fort qu'
            elle en plouroit souvent. «A, dous amis», dist elle, «hons de grant
            hardement, je vauroie aveuc toi estre chairtainement, et jamais ne
            deüsse avoir pain de fourment, a boire n' a mengier .j. soel
            tournois d' argent se ne le demandoie pour Dieu omnipotent!» Ensi
            disoit la belle com je fai parlement. Bauduïns de Sebourc a .j.
            hostel descent. La dame de l' ostel li a dit simplement: «Sire, bien
            veigniés vous en chestui tenement! Chaiens serrés servis et bien et
            noblement et si arés des biens assés et largement.» «Dame», dist
            Bauduïns, au fier contenement, se jë ai de vous biens, vous arés mon
            argent.» «Dame», dist Bauduïns, «or ne me cheliés mie: ou est
            Gaufrois, li roys de cheste seignourrie?» «Sire, il est a Paris, a
            noble compaingnie, a le court du bon roy qui Franche a en ballie,
          
            car parlement i a en France le garnie contre Rose no dame, qui mal
            est conseillie, car li femme est moult fole quant elle se marie
            quant aveuc son baron ne volt user sa vie.» «Dame», dist Bauduïns,
            «vous dites courtoisie. Or me dites pour vrai, se ne le laissiés
            mie: tient encore Gaufrois une dame jolie, soer au conte de Flandre,
            qu' en Frise fu ravie? Ne l' a pas roy Gaufrois arse ne essillie?»
            «Nennil», dist lë hostesse, «par Dieu le fil Marie. J' ai a Blanche
            parlet aujourd' ui mainte fie; encore est le dansele toute sauve et
            en vie, mais plus dolante n' a jus[qu' ]a pors de Surie, car toute
            jour regrete et main et a nuitie son ami Bauduïn, que je [ne]
            cognois mie, mais pour che Bauduïn adés se ratenrie. Encor lui
            demandai ersoir devant complie ou elle me prisoit de volenté jolie
            che vassal Bauduïn; si dis: ' Dame prisie, qui est chius Baudewins?
            Ne [le] me chelés mie!' Elle [dist] que ch' estoit fleur de
            chevalerie, pröeche et loiautés, honneur et courtoisie et trestous
            li plus biaus de cheste mortel vie, li plus dous, li plus ables, de
            manniere adrechie et li plus gratïeus, sans nulle vilonnie, c' on
            peüst point trouver jusqu' as pors de Pavie, et que s' amour estoit
            en chellui tant fichie que n' ameroit nul homme, tant eüst
            seignourrie.» «Dame», dist Bauduïns, «elle en est bien honnie, car
            ch' est .j. chevaliers de bien basse lignie: on ne scett qui il est
            ne de quelle partie. Chertes, ch' est grant meskiés qu' elle [en]
            est empechie de l' amour tel vassal qui ne vault une alie. Comment
            porroie, dame, pour Dieu je vous em prie, veioir le corps de lui, ne
            par quelle maistrie? Prendés de mon avoir largement vo partie, car
            j' ai or et argent assés, n' en doubtés mie, et je vous en donrai
            largement et ha ie, mais que [je] puisse entreir en la sale voltie
            ou la damoisele est qui ensi brait et crie; car se parler i puis, je
            l' arai conseillie: et se par mon conseil ne s' est tost ravoïe, je
            me doubte forment que ne soit amenrie. Je vieng de l' apostele de
            Romme la garnie, qui de la damoisele a bien novele oïe, si que le
            papes voilt, a Gaufroi mande et prie, que de Rose sa femme briefment
            se desmarie et a Blanche, qu' il tient en prison reforchie, face
            tant que par pais l' ait a femme plevie. Ensi, s' elle m' en croit,
            ert la dame garie.» Et quant la dame l' ot, hautement li escrie: «A,
            sire, pensés ent, pour Dieu je vous em prie! Je ferai que la dame
            vous sera enseignie.» Bauduïns de Sebourc fu sages et senés. Et la
            dame s' en va, a cui fu hostelés; elle vint a sergans, si dist:
            «Ouvrés! Ouvrés! Car en no maison s' est .j. mones hostelés qui
            droit de Romme vint, qui est bonnes chités: il voeilt parleir a
            Blanche et dire aucuns secrés. Je croi qu' il avenra che que pas ne
            pensés: moult se repentira, ains que pas li estés, qui n' ara fait a
            Blanche amour et amistés.» Et chil li ont dit: «Dame, bien avant en
            savés. Faites venir le moisne, que bien soit il trouvés! Ne nous
            trouvera mie com villains esgarés, car nous avons trestous les
            haubers endossés: n' i a chellui de nous qui ne soit bien armés.»
            «Seignour», che dist la dame, «vous faites que senés.» Adont revint
            la dame dont vous oï avés tout droit ou Bauduïns li gentis fu remés.
            «Sire», che dist la dame, «au chastel en alés, car j' ai tant
            esploitiet que bien i enterrés.» Adont c' est Bauduïns partis et
            dessevrés. Venus est au chastel, si a les pons passés; [venus est a
            le porte, s' a les portiers trouvés,] et Bauduïns les a bellement
            aparlés et lor donna .x. livres de deniers monnaés; adont fu des
            seurjans noblement honnorés. Adés est [bien] venus qui poet donner
            assés; et qui n' a che ne coi, adés est deboutés në il est biaus
            cousins ne parens appellés. Bauduïns de Sebourc va ou chastel
            montant; en le sale est venus, ou moult fist deduisant, pourtendue
            de dras qui sont d' or reluisant. En le chambre regarde, si vit .j.
            poi avant dames et damoiseles, qui aloient chantant a son d' une
            vïelle, qui rendoit moult dous chant. Blanche fu ou molon, qui les
            va regardant, mais n' i prendoit playsanche ni amour tant ne quant.
            Bauduïns voit le belle, qui moult aloit pensant; «A, Diex», dist
            Bauduïns, «vrais [Dieux] de Bethleant! Or voi le damoisele que mes
            corps aime tant, le plus belle du monde, si lons comme il s' espant!
            Aÿ, tré douche amie, ma mort voi pourcachant, car, chertes, ains que
            chi vous laise plus gisant, aront encontre moy bataille chil serjant
            qui gardent a le porte, armé com[me] gaiant!» Ensi dist Bauduïns, si
            est passés avant; lors dist: «Chius Sire Diex, qui pour nostre
            garant voil morir en le crois d' une lanche trenchant,
          
            gart cheste compaingnie que je voi chi seant!» Et chelles se
            leverent toutes en leur estant; pour l' onneur dou prestraege le
            vont moult honnourant. Et Bauduïns s' escrie que n' i va arrestant,
            ja dira tel rayson, ensois qu' il voist lasquant, de quoi Blanche s'
            amie ara le coer dolant. Bauduïns de Sebourc n' i a fait arrestee:
            clerement a parlet et a haute allenee: «Blanche», se dist li bers,
            «or oiés me pensee: une novelle aporte, dont j' ai le chiere iree:
            je vieng droit de Paris, ou plainte fu monstree de vous et de
            Gaufroi, qui tant a renommee: seure vous mis de fait, s' en est l'
            oevre prouvee, que jadis marchandastes en Hainnau le contree de lui
            faire murdrir ou fons d' une valee, de coi mainte personne i fu
            adont tuee. Che fuit par vostre fait, car coze est averee et a esté
            prouvet par bonne gent discree, de coi li .xij. per de France l'
            alozee vous jugerent a mort d' estre en un fu gete[e], si que vo
            char doit estre et arse et enbrasee. Dit fu par jugement, ch' est
            verités prouvee, si que tantost m' en fu une lettre livree pour
            baillier ou provost de Nimaie la leie qu' il vous face morir ains
            demain l' avespree. Sachiés que je li ai la l[ett]re presentee, si
            sui venus a vous, douche dame honneree, afin que ne soiés nullement
            desperee, ains soiés douchement et de coer confessee: tous nous
            couvient morir, n' avons nulle journee.» Quant la dame l' entent,
            adont cheï pasmee; onkes mot ne parla en bien demi louee. Quant elle
            pot parler, si s' est haut escrie[e]: «Tré douche Mere Dieu, vous en
            soiés louee!» N' i ot puchelle la qui ne soit effraee; plourant vont
            tenrement, chascune est moult iree; mais encor estoit Blanche au
            coer plus tourmentee, car a lui en estoit la cause demonstree. Se
            Blanche fu dolante, drois est que lui anoie, car qui atent la mort,
            drois [est] qu' il n' ait pas joie. «Bele», dist Bauduïns, «n' i a
            fors que la voie: il me fu commandé que je le vous diroie. Et pour
            itant que prestres, tré douche dame, estoie, fu forment convoitans
            que chi endroit verroie pour le cause de chou que, se ne vous veioie
            en point digne et loyal, je vous conforteroie, car il n' est de
            pechiet dont je ne rassorroie. Je sui privilegiet: pourcoi en
            mentiroie? L' aposteles de Romme m' en a donné la voie, si ques
            confessés vous, c' est che dont je vous proie. En l' onneur Jhesu
            Crist je vous radrecheroie, car ce que je rassos, bien dire l'
            oseroie, s' en va en Paradis, qui de biauté flamboie; sans passer
            Purgatoire i va le droite voie.» «Dame, chi sui venus pour [vous] a
            redrechier: de moy pöés v[e]oir le Jhesu messagier, car li papes m'
            a fait telle grace ottroier que tout chil qui a moy se verront
            consellier et en devotion de loial coer entier regehir lor pechiés,
            je les puis envoier lassus en Paradis manoir et herbergier.» Quant
            les puchelles oient Bauduïn desraisnier, chascune de pitié commence
            a larmoier, chascune li a dit: «De vous avons mestier: en l' onneur
            de Jhesu, qui tout a a jugier, nous voillons confesser a vous sans
            detreier.» Blanche pleure et larmie; en li n' ot qu' esmaier; de
            coer va reclamant le Pere droiturier. Et Bauduïns s' assist, soy
            prist a embronchier. Les puchelles li vienent devant agennoullier et
            dire leur mesfais et le pardon priier. Mais adés Bauduïns leur
            demande primier comment il leur estoit en l' amoreus mestier.
            Chertes, moult savoit bien Bauduïns alourder, qui faisoit les
            puchelles a son corps confesser: toutes les a oïes leur mesfais
            recorder. Blanche fu li daraine, ne fine de plourer. Bauduïns l'
            apella, lés lui le fist ester: «Dame», dist Bauduïns, «ne voielliés
            doel mener: se on vous fait a tort le grief mort endurer, ensi fist
            on Jhesu en le crois lapider, de [le] lanche ferir et ou costé
            navrer: chellui qui le feri volt sa mort pardonner. Pour nous
            souffri la mort, c' est legier a prouver, si devommes pour lui nous
            vies amender et souffrir trestout che qu' il en voelt ordener. Dites
            vostres pechiés; ne voeilliés oublier: telle absolution vous en
            vaurai donner qu' en Paradis serés ains demain l' avesprer.» «Sire»,
            dist la dansele, «Diex vous voille escouter!» Adont de chief en cor
            li prist a reconter ses pechiés qu' el ot fais; merchi prist a
            crier. «Belle», dist Bauduïns, «se vous savés viser se vous avés
            fait Dieu nullement aïrer n' en fornication a nul homme penser, si
            le me voilliés dire: prés sui de l' escouter.» «Sire», dist [l]a
            dansele, «sor sains vous puis jurer, onques jour de ma vie n' amai
            c' un bacheler: Bauduïn de Sebourc se faisoit appeleir. A chellui
            voch mon corps par amours adonner,
          
            mais onkes n' oi talent de plus de homme[s] amer. Je le prens sus
            mon ame, s' elle ne puist aler en enfer le puant manoir et
            hosteleir, et sus le mort qu' atens, dont il me doit peser.»
            «Belle», dist Bauduïns, «si vous en doy amer, car je sui Bauduïns,
            plus ne le doi cheler, qui en albit de monne vous ving chi visenter.
            Or menés lie chiere, n' aiés song de plourer, car il n' est nuls
            fors Diex qui vous peüst grever!» Quant le belle le voit, sel prist
            a regarder: moult bien le recognuit a son vïaire cler, se li dist:
            «Bauduïns, Diex vous voille garder! Sachiés que, se j' ozoie de
            grant joie mener, me verriés maintenant par devant vous pammer.» De
            grant joie commenche forment a souspirer. Moult fu la damoisele
            joians et esbaudie quant Bauduïn connut, a le chiere hardie; lors li
            dist: «Dous amis, je ne cuidoie [mie] que vous fuissiés encore sains
            et saus et en vie. Ou avés vous remet, ni en quelle partie?» «Dame»,
            dist Bauduïns, «en terre pai[e]nie, chertes, ou j' ai eüt grant
            paine et grant hasquie de prison et haussi de grande maladie; n'
            aroie pas conté en .xv. jours ma vie et che qui j' ai souffert en
            estrainge partie. Or sui de coer joians, si en ai chiere lie de che
            que je vous voi ichi toute haitie. Or me convient viser, soit ou
            sens ou folie, comment je vous rarai de cheste manandie. Par Dieu,
            se je tenoie mon espee fourbie, j' iroie tournoier a le serganterie
            qui gardent le chastel et le porte naïe, si serriés maugré eulz hors
            de chaiens ravie.» «Amis», dist le dansele, «vous dites grant folie:
            se vous estiés de fer, se vous ne duriés mie, car il sont bien armé
            et che n' estes vous mie.» «Sire», dist le dansele, «grant folie
            serroit d' esmouvoir le hustin, car sachiés, par mon foit, nuls hons
            qui soit vivans ne vous garantiroit que ne fuissiés ochis ou d'
            espee ou d' espoit, car trop sont li sergant felon et maleoit, si
            vous conseille bien, tenés vo corps tout coit. De moy chi a secourre
            n' aveis cause ne droit; il vous convient atendre le volenté
            Gaufroi, le plus fort traïtour qui en che monde soit.» Quant
            Bauduïns l' oï, forment li anoioit. [A] Blanche le dansele lonc
            tamps se devisoit tant c' un sergant i vint, qui en haut s'
            escrioit: «Descendés, sires monnes, tans en est, par men foit! Se
            vous ne descendés, mau venir vous porroit! Chertes, on [n' ]a que
            faire de moisnes si endroit, car che sont tout ribaut, qui croire
            les vauroit.» «Descendés, sire mones!» dist .j. sergans moult haut.
            «Entre vous, damoiseles, ne creés che ribaut: il est moult bien
            tailliés d' avoir la dessous chaut.» Quant Bauduïns l' oÿ qu' il li
            fist tel assaut, moult volentiers eüst aprés lui fai .j. saut; mais
            aprés chellui vit venir maistre Tibaut, Goutart et Fouquerré et son
            frere Hertaut, Alori et Sanson, Engelier et Rigaut, qui disoient:
            «Jetés che monne de la haut cha dessous en le fosse, qu' il n' i
            [ait] point defaut! Nous cuide il alourder Maguerite et Mahaut? Che
            ne sont qu' alourdeur pour aler a l' assaut: chius qui se fie en
            prestre, trestous ses sens li faut; nommet ne doivent estre adés
            fors que Furcaut.» Quant Bauduïns oï le nose c' on demainne, or ne
            scet que penser comment il se demainne: si met le main a eulz, a
            toutjours ert en painne, car il n' estoit armés fors de cote de
            laine; n' avoit c' un soel coutel, ch' est verités chairtaine. Adont
            en appella le douche chastelaine: «Belle, pour vous aidier n' ai
            corps ne coer ne vainne que ne soit desirans; mais par le Magdalene
            je voi, se je me melle a chelle gent vilaine, qu' escaper ne porrai
            n' aie le mort grevaine, si que chius est moult faus que pour nient
            se fourmaine.» «Amis», dist le dansele, «grant folie feriés se pour
            moi conforter en paine vous metiés: che seroit sans rayson, car le
            mort en ariés. Et j' ameroie miex, de verteit le sachiés, que le
            miens corps fu mors ou en iaue noiés que vous i fuissiés, sire, de
            mort adamagiés, car, chairtes, che seroit pités et grant meskiés.
            Mais alés ent, biaus sire, car vous este huchiés; souviege vous de
            moi, pour Dieu si em prïés, car pour vous prierai que peris ne
            soiés. Et je croi, se Diex voeilt, qui fu crucefïés, qu' encore nous
            porra bien avoir rapairriés.» Lors ploura le dansele. Au partir fu
            pichiés. E, Diex, que Bauduïns fu au coer mesasiés de chou car il se
            voit ensi desparilliés; s' ore tenist s' espee, il se fust ja
            vengiés! Mais li hons qui est nus est mal aparilliés de commenchier
            bataille, et lui en gist le griés. Bauduïns de Sebourc en estant se
            leva; au departir qu' il fist le dansele acola. Le noble damoisele
            moult tenrement ploura et Bauduïns li bers moult dolans se sevra et
            jure le Seignour qui le monde estora
          
            que, s' il poit esploitier, l' endemain i venra armés a le couverte;
            s' espee aportera, de coi tous les sergans .j. et .j. ochirra. A
            ches mos s' en parti; moult dolans s' en ala. Du chastel est issus,
            a l' osteil repaira; tout[e] nuit a nuitie ne but ne ne menga, ne
            par nuit ne dormi: onques n' i reposa. Quant vint a l' endemain,
            moult vistement s' arma; dessous l' abit de monne les armes endossa
            et puis chaindi l' espee et l' albit raffubla et vint vers le
            chastel, mais fremé le trouva. C' on ouvrist le chastel a serjans
            moult pria et or fin et argent assés leur presenta, mais li sergant
            li dïent jamais n' i enterra. «Seignour», dist Bauduïns, «j' ai .xv.
            livres cha qu' a bore vous donrai, mais que je soie la.» Mais .j.
            sergans li dist: «Moisnes, n' i pensés ja: jamais n' i enterés, par
            Dieu qui me fourma. Alés vous ent, ribaus, mail ait qui vous porta!
            Che n' est mie bordiaus; quachiet l' avés piecha!» Quant Bauduïns l'
            oï, tout li sans li müa. Bauduïns fu dolans quant il ot et entent c'
            on ne li voeilt ouvrir le porte nullement. A ches mos s' en parti
            courechiés durement; revint a son hostel sans nul arrestement, si
            dist a son garson: «Enselés vistement mon bon courrant destrier:
            partir me voeil briefment!» Et chius a respondi: «A vou
            commandement.» Le destrier ensela et li bers esroment est deseure
            montés. A l' oste congiet prent et a ll' ostesse aussi; moult li
            donna argent et li dist: «Quant vaés le dansele au coer gent, si le
            me salüés de fies plus de chent.» Et la dame li dist: «A vo
            commandement.» Bauduïns s' en parti; moult ot le coer dolent. Avoec
            le sien garchon chevauche vistement; mais n' ot mie eslongiet Nimaie
            .j. grant arpent quant le cote de monne desvesti belement: ensi
            comme devant chevauche radement a loy de chevalier, a esporon d'
            argent. Jusqu' a .j. port de mer n' i fist arrestement. Blanche va
            regretant, qui de biauté resplent: «Ahi, dame», dist il, «con j' ai
            le coer dolent de che que [je] vous laisse en peril grandement! Vers
            moi avés esté loial parfaitement, [or le serai viers vous: ce vous
            ai ge couvent.» Ensi dist Bauduwins, qui tant ot hardement. Et
            Blance demora en moult grant pensement et reclama Jesus, qui ne faut
            ne ne ment. Gaufroi le traïtour reclamoit bien souvent, qui estoit a
            Paris et o lui si parent. Au roi avoit donnet tant d' or et tant d'
            argent que li rois des Francois l' amoit parfaitement] et disoit qu'
            a [a]cort le meteroit briement contre ses anemis, qui li montrent le
            dent, s' avoit mandé Wistace, a cui Bollongne apent, Gloriant,
            Alixandre et lor mere ensement, et lor avoit mis jour pour estre a
            parlement. Et li jours aprocha qu' il durent proprement venir droit
            a Paris, qui sus Sainne s' estent, car il n' est si lonc jour ne
            prende finement. A le droite journee sont venu a Paris Glorians,
            Alixandres, Wistaces li gentis, et sont venu au mant le roy de Saint
            Denis par .j. jody a nonne, si con dist li escris, s' aparurent a
            roy en sa sale de pris. Roy Phylippe trouverent aveukes ches
            marchis; de Dieu l' ont salüé, le Roy de Paradis. Wistace de
            Bollonge, qui moult fu bien apris, a salüé le roy, qui tant fu
            seignouris, et dist: «Chius Nostre Sires, qui en le crois fu mis, il
            garice le roy et ses barons gentis; toute le compaignie gart le
            Sains Espiris; mais que Gaufrois n' i soit, li leres maleïs, li
            pires hons qui soit jusqu' as pors de Brandis! Tout chil qui l[e]
            soustienent valen pis que juïs.» «Wistace», dist li roys, «et qu'
            est or que tu dis? Tant est Gaufrois preudons et en fais et en dis
            que j' en tieng plus de bien que d' omme qui soit vis.» «Wistaces»,
            dist li rois, «tort avés vraiement que Gaufroi de Nimaie blasme[s]
            sifaitement, car ch' est le plus preudons qui soit el firmament!
            Mais vous estes mal homme et de povre essïent, qui gerrioit avés
            Gaufroi si longement! Vechi que Gaufrois dist trestout primierement:
            vous l' encoupés a tort, se dist il vraiement, de la mort roy
            Hernoul: onkes en son jouvent ne traï son seignour ne vendi pour
            argent. Et s' il avoit nul homme jusques en Ochident que li vausist
            a metre ensi ni autrement qu' il vendisist le roy a le paienne gent,
            il s' en combateroit bien et hardiement; et s' il estoit vancus, si
            le peng' on a vent. Par un champ de bataille encontre .j. seulement
            se voelt faire loiaus de che fait purement. Ne sai qu' il puist miex
            dire, par Dieu omnipotent.» «Sire», che dist Wistaces, «j' ai veüt
            bien souvent, quant on voeilt encouper un homme mortelment de
            traïson ou mourdre ou d' aucun fait pullent et on le peüst bien
            prouver soffisamment
          
            par bonne gent loyaus et de bon essïent ou on ne peüst faire
            reproche nullement, c' uns juges le fesist morir par jugement; et si
            l' ai moult tres bien veüt estre autrement quant on ne poet trouver
            le sien demonstrement, c' on clamast chellui quite bien
            debonairement s' on ne vausist a lui combatre fermement. Mais de
            cose approuvee bien veritablement et dont on puist monstreir
            tesmoins visiblement ne vi onques nul champ prendre, chairtainement.
            Roys, tu en es abus! Mais on voit bien souvent c' on aveulist .j.
            juge, quant on li donne argent.» Quant li roys entendi Wistace le
            baron, volentiers l' eüst fait geter en sa prison. L' archevesques
            de Rains vit sa condition, se li dist: «Nobles roys, oiés m'
            entention: laissiés Wistace dire son talent et son bon; coers irés
            n' est senés; entendés a rayson.» Dist li contes d' Ango, qui blanc
            ot le grenon: «Sires roys des Fransoys, prendés opinion que blasmer
            ne vous puissent Fransoys et Bourgueignon: Gaufrois est moult haus
            hons, si tient noble royon; Wistacë est estrais de haute estration:
            il est freres germains God[e]froi de Buillon et le ber Bauduïn, qui
            tant [ot] de renon: du Chevalier le Chisne sont venu li baron, si c'
            on ne leur doyt faire nulle riens se bien non. Entendeis les
            parties, le fait et l' ocoison, et s' il volent plaidier par
            advocation, si balliés advocaes a chascune parchon par coi puisiés
            entendre de chascun le fachon, et si mandés Gaufroi, si que vir le
            puist on.» Quant Glorians de Cypre entendi le rayson, si dist tout
            en oiant, clerement a hau ton: «Se vous faites venir en present le
            larron qui mon pere vendi au roy Rouge Lyon, foi que [je] doy saint
            Pierre, c' on kiert en Pré Noiron, a cheste bonne espee, qui trenche
            de randon, le trenserai le teste atout le chaperon; ja pour le roy
            de Franse n' en ara garison, et me deüst on pendre tantost a
            Monfaucon!» Quant li roys l' entendi, ne li vint mie a bon; lors li
            dist: «Chevaliers, alés tenir prison dedens la tour de Louvre
            dusques a mon renon.» Glorians i ala, ou il vausist ou non. Quant le
            voit la roÿne, ou coer ot grant frichon. Glorians fu dolans, mie ne
            li agree: obeïr li couvint en le sale pavee. Et li roys a parlet a
            moult [haute] halenee: «Seignour, vous qui avés emprise la mellee a
            l' encontre Gaufroi par male destinee, je vous commans trestous le
            pais soit acordee ensi com je dirai et faite et ordinee; s' il a
            mesfait a vous, par le Virge löee, pour maillie d' avoir en rendera
            denree.» «Sire», che dist Wistace, a le brache quarree, «comment i
            porroit estre le bonne pais trouvee, quant le pere as enfans, de
            haute renommee, vendi outre la mer a le gent deffaee? Nullement n' i
            porroit amours estre monstree.» Et dist li roys de France: «En
            prenderiés l' espee a l' encontre Gaufroi, qui le chiere a membree?»
            «Sire», si dist li contes, «par le vertu nommee, n' ai pas santet en
            moy pour faire la merlee; jone sont li enfant, n' ont pas le char
            tenee. Gaufrois est fors et durs, s' a chiere redoubtee; n' a plus
            fort chevalier dusqu' a la mer Bethee: mauvaisement seroit partie la
            journee. Mais nous p[r]ouverons bien par bonne gent discree qu' il
            vendi son seignour a le gent deffaee.» «Or tost», se dist li roys,
            «[contes] de Valfondee, alés quere Gaufroi en ma chambre pavee, si
            se deffendera a le gent mal senee.» «Sire», dist Alixandres, «par le
            vertu nommee, se je perchois Gaufroi en vo sale pavee, chairtes, je
            ne lairai pour creature nee ne li cope la teste en tranchant de m'
            espee!» «Or tost», che dist li roys, qui le barbe ot mellee, «metés
            moi en prison bien forte et bien muree chestui qui ensi a tel parole
            contee: n' istera dou prison mais en icheste annee!» Chius qui de
            Chastelet fu prevost la journee aherdi Alixandre par se potrine lee,
            mais Wistaces li a le destre main copee, puis dist: «Traiés ent sus,
            fiex de putain prouvee! Nous a mandés li roys pour monstrer sa
            posnee?» Dont furent assalit en la sale pavee et la roÿne Rose s' en
            est fuiant tournee. Wistaces fu getés en une tour quarree, aussi fu
            Alixandres, qui tant ot renommee. Tout troi sunt demourés, la dame
            en est alee: dessi jusqu' a Bollongne ne s' i est arrestee. A le
            contesse Ydain a le chose contee, dont le contesse fu courechie et
            iree. Quant la roÿne Rose vit ses enfans saisir et le bon conte
            Wistace en prison retenir, au miex qu' elle onkes pot pensa du
            revenir; a le contesse Ydain ala le fait jehir. Quant la dame le
            sot, du sens cuida issir. Mais la roÿne Rose, qui tant fist a
            cremir,
          
            en jura le Seigneur qui en crois volt morir que le roy des Fransoys
            en fera repentir, et dist qu' elle en iroit en Cypre sans mentir et
            feroit chiaus de Chipre decha le mer venir et chiaus d' Escoce aussi
            armer et fervestir et si les amenra au royame bruïr, si dist qu'
            elle ferra le roy si assalir quë il ne [se] sarra en quel païs
            tenir. Ensi disoit la dame que vous pöés oïr. Puis fist elle le roy
            durement a souffrir, ensi com je dirai sans point de l' alentir.
            Humais orrés chanson, s' il vous vint a plaisir, de melleur ne vous
            poet nuls hons vivans jehir. Baron, or entendés, que Diex vous puist
            sauver: glorïeuse sanson vous vaurai recorder, si comme Bauduïns
            passa le Rouge Mer le sanc Nostre Seignour au lyon conquester. Tous
            seus prist Abilant, ch' est legier a prouver, car onkes n' i mena
            sergant ne bacheleir, fors sans plus le lyon, que Diex li voelt
            prester, ensi com vous orrés ou livre recorder. De la roÿne Rose
            larai .j. poi ester, car puist fist elle en France telle gerre
            lever: le roÿne de Cypre fist en France arriver, le roÿne d' Escoce
            fit venir decha mer, la dame de Bollongne fist elle en France entrer
            et Jehan de Ponthieu contre le roy meller, le terre de Biauvais a
            Fransoys estriver. Tant ot li roys a fayre ne sot quel part tourner,
            ensi com vous porrés oïr et escouter. Mais de Rose larai, si vous
            vaurai conter du gentil Bauduïn, qui tant fist a doubter, qui s' en
            alioit vagant parmi le Rouge Mer. En Babilone va son message conter
            a le femme au soudant, ou il devoit aler: bien li ot en couvent,
            quant il s' en dut sevrer, que il li revenroit novelles raporteir
            telles com il porroit en ses amis trouver Il avoit sauf conduit de
            partout cheminer; nuls hons ne li osast .j. denir demander, car
            lettres [au] soudant, c' on li fist saieleir, portoit li chevalier
            dont vous öés parleir. Quant vint en Babilone, s' oï dire et conter
            que la dame estoit morte, et fu a l' enfanter. Quant Bauduïns le
            sot, en lui n' ot qu' aïrer; de Babilone issi sans lui a amonstrer.
            Par devers Abilant se volt acheminer, et dist qu' il s' en ira son
            corps aventurer encontre le lyon, qui tant fait a doubter, pour les
            bons Crestïens de prison delivrer. Nature li aprent des prisons tant
            amer qu' il dist qu' il se feroit du lion affoler ains qu' il ne les
            alast aidier et conforter. Maintenant poet on poy de tels amis
            trouver: boin ami, quant on l' a, doit on moult honnourer. Or s' en
            va Bauduïns, li prex et li gentis, par d' envers Abilant trestout le
            plain païs. Jhesus le conduisoit, li Rois de Paradis, pour che car
            il voloit que par ce bon marchis fust le siens dignes sans trouvés
            et rekoellis, qui ot esté .vij. ans par le lion garis. Li lions
            senefie une beste gentis, quant Dieus [fist] en samblanche d' un
            lion seignouris garder son digne Sanc .vij. ans tous acomplis. Une
            bonne personne, amis a Jhesu Cris, qui bonne vie mainne et en fais
            et en dis, est appellés lions es anchïens escris. Lions a bonne
            chiere, et .j. hons segnouris, qui [est] bons et preudons et a Dieu
            vrais amis, plains est de bonne chiere et si porte bon vis, si comme
            li lions qui est chi dessus dis, car nuls n' a bonne chiere s' il n'
            est des biens emplis. Biaus regars et faus cors doit bien estre
            pugnis: ch' est coze dechevable, dont li hons est honnis. Preudons
            est figurés a .j. lion ramage: si comme lions fut et keurt par les
            bousquage, devons fuïr pechiet, glouternie et outrage. En lieu de
            bonne chiere, prendons .j. bon visaedge; li hons n' est [mie] fox
            qui en pren tel usaedge: boin fait a Dieu servir atorner son corage.
            Oiés de Bauduïn, qui tant ot de barnage, qui au lion s' en va
            monstrer son vassallage: mais Dieus le conduisoit, qui nous [fist] a
            s' ymage. Onkes nuls hons ne fist plus soffisant voiadge comme fist
            Bauduïns, que Diex fist avantage. Vers Abilant s' en va tout le paÿs
            savaedge; il n' aconte a morir valissant d' un formage. Encor ne
            connissoit le sien noble parage, mais nature et amours, qui du bien
            sont message, li fisent convoitier a geter de servage Esmeret, qui
            avoit esté en si grant rage .vij. ans tout acomplis o s' amie le
            sage; or les delivera briement dou lieu ombrage. Miex vaut tenir
            prison ors de son heritage qu' il ne face adrechier au mauvais
            mariage. Or s' en va Bauduïns, a le chier[e] menbree tant qu' il vit
            d' Abilant l[ë] aute tour quaree. Cheste tour d' Abilant fu faite et
            compassee contre le tour Babel, qui si haute est muree; n' est pas
            si haute tour com Babel est fondee:
          
            chius qui fonda le tour qui Babel est nommee le commencha pour estre
            dusques a le nuee et dusqu' a chiex lassus. Pour che fu ordenee,
            mais il ne ploit a Dieu, qui fist chiel [et] rousee: les langages
            canga si a une journee que chius qui demandoit une pierre quarree,
            ses compains li donnoit d' iauwe une caudrelee; qui demandoit
            mortier avoit une pierre lee. Ensement sa rayson avoit chascuns
            müee; tout chou ordonna Diex, qui fist chiel et rousee, car qui
            argue encontre sa vertu espiree dignes serroit d' ardor a une
            cheminee, car li possanche Dieu est si elluminee que sa volentés est
            furnie par pensee. Seignour, or entendés, pour Dieu le Creatour, chanson
            tré gratïeuse, plaine de noble atour, faite de verité, du tamps
            anchïenour. Par mainte fois vous ont chant[é] ce jonghelour des
            grans fais d' outre mer ou il ot maint estour; on vous en dit les
            branches, mais on laisse la flour. Chertes, de Bauduïn le noble
            pongneour son li ver gratïeus et d' armes et d' amour: se je vous ai
            dit boin, je vous dirai meliour. Oiés de Bauduïn le noble ferreour,
            qu' encontre le lyon au noble Sauveour en aloit asprement pour
            commenchier estour. L' omme tieng plain d' outrage qui enprist tel
            folour: coi que bien en venist, n' en sont [li] fait menour, car il
            ne savoit mie qu' avoir deüst l' onnour. Tant chevauche li bers
            dessus le missodour; n' ot per ne compaignon, serjant ne vavassour.
            Sus senestre regarde, si vit un mont hautour: la estoit li lions,
            qui tant ot de valour, qui la endroit [gardoit] li sanc Nostre
            Seignour. .VII. ans l' avoit gardeit, che dïent li pluisour; li
            lions fu ou mont qui plains fu de hidour. Onkes si grande beeste ne
            vit on a nul jour: plus haut fu c' uns chavaus c' uns rois tient a
            sejour; bien le vit Bauduïns a le fiere vigour, si reclama Jhesu, en
            cui sont si retour, et dist: «Biaus Sires Diex, si comme je t' aour,
            ostes hors de mon corps couardise et paour.» Si tost que Bauduïns
            dut le mont aprochier, descendi a le terre du boin courrant
            destrier; au piet du mont s' ala briement agennoulier. Et li lions
            estoit deseure li rochier; regarde Bauduïn, qui voelt amont puier:
            contre lui s' agenoulle, sel prist a festïer, de joie fait sa keuwe
            autour lui tortillier. Quant Bauduïns le voit, en lui n' ot qu'
            esmaier: cuida car il fesist signes pour lui mengier, si dist:
            «Biaus Sire Diex, qui tout as a jugier, qui presis char et sanc en
            la digne moullier .ix. mos entirement et puis sans travellier en
            delivra le Vierge qui te voilt alaitier du lait divin, qui Diex volt
            cha jus envoier, puis vinrent li troi roy d' estranges hyrritier
            presenter a ton Fil, pour lui autorisier, or et mirre et enchens, et
            puis au repairier le droit chemin d' Erode lor fist tes Fiex
            laissier, de coi Herodes fist les enfans detrenchier; vrais Diex,
            puis en alas le monde preechier: xxxij. ans regnas, et a .j. soel
            mengier junas le quar[ant]eine, puis furent .v. millier rechinant
            avoec toi et les fisis aisier: .v. pains et .iij. poissons eurent a
            commenchier, .xij. grans corbillies en porterent arier; et a Paskes
            flouries tu vausis chevauchier dedens Jherusalem, dont li mur sont
            plenier: tous li poples t' ala noblement festïer, geter pailes et
            draes pour toi plus essauchier; en le propre semaine te fist on
            distourbier, car Judas te vendi, qui puis te voilt baisier: .le
            merkedi fus pris de la gent l' avressier, le joesdi te fist don a l'
            estaque loier et batre d' escorgies et ton vis esraquier, le venredi
            fist on ton corps en crois drechier et ferir droit au coer d' une
            lanche d' achier; le jour de saintes Pasques, c' on doit communïer,
            rexucitas de mort; puis alas en enfer, si en getas Adam et Evain son
            moullier et humainne lignie, qui souffroit encombrier. Sire, si com
            ch' est voirs, si me voilliés aidier encontre che lyon, car j' en ai
            grant mestier!» Et quant il ot che dit, si se prist a drechier et de
            sa destre main se va .iij. fois sanier. Et puis a trait du foerre le
            riche brant d' achier: tost et isnelement en va le crois baisier, et
            puis du mont monter se va apareillier, si a dit au lion: «Je te vois
            chastoier!» Et li lions l' atent, qui prist a foueillier: une chiere
            li fist sans lui contrairier. Mais pour che Bauduïns ne së osast
            fïer: cuide par traïson s' alast ensi couchier, mais ch' estoit par
            amours, de loial coer entir: Jhesu Crist li faisoit pour le dansel
            aidier, car li dansiaus faisoit tellement a prisier que Diex li
            monstra bien qu' il l' ama et tient chier, comment car il eüst main
            pesant encombrier. Il souvient Dieu des gens, quant lor fait envoier
          
            cose dont il leur doit a lor cors anoier; mais aucun ameroient miex
            vivre sans dangier, car chil qui n' ont nul soing fors d[ë] iaus
            [a]aisier, de Dieu ne lor souvient, le Pere droiturier, s' em
            porront bien avoir en fin mauvais loier, car Diex sara moult bien
            lor dessertes paier. Bauduïns de Sebourc est sus le mont venus;
            regarde le lion, qui fu grans et corsus; il tint traite l' espee, si
            est a lui venus. Quant li lions le voit, .j. poy se trait en sus.
            «Hé, Diex», dist Bauduïns, li prex et le menbrus, «jë ai tant oï
            dire les gras et les menus qui chius lyons estoit et feles et
            cremus, et je sui si endroit et si s' est coi tenus!» Ensement qu'
            il disioit en lui sifais argus, li sali li lions, qui grans fu et
            menbrus; par le gambe l' ahert, si l' a abatu jus, puis le va
            traïnant au mont, qui fu agus. Et Bauduïns s' escrie: «Diex, or sui
            je perdus! Par le lyon sauvage est mes corps dechïus! Chertes, se je
            vausisse, il fust piecha vancus: mais tous coi se tenoit comme
            moutons cornus.» Et li lyons le traine tant car il est venus d'
            encoste le forgier au digne Sanc Jhesus; la endroit s' arresta et
            Bauduïn mist jus et la ch' est li lyons a genous getés jus en lui
            priant merchi, dont forment fu confus Bauduïns de Sebourc, li
            vassaus conneüs: voit li lyon si simple et fu si abatus que ne li
            fesist mal pour le tresor Artus. Bauduïns de Sebourc forment s'
            esmerveilla quant il vit le lion qui ensi le lassa, et de che qu' il
            ot fait forment s' umelïa. Quant il vit le forgier, chelle part s'
            adrecha; li forgiers fu fremés, mais il le deffrema: a son coutel de
            plates le serrure en hosta. Le fïole d' or fin i vit et regarda; le
            ben[ë]oit sanc vit, qui tout nous racheta: il ne sot que che fu.
            Moult s' en esmerveilla; mais lettres ot autour, qui li bers avisa,
            qui tres bien divisoient che qu' en la fïole a. Aprés dist une vois:
            «Bauduïns, chius sans la, che fu li sanc Jhesus, qui le monde
            estora, qu' il respandi en crois quant le mont racheta. Quant Jhesu
            Crist le mort pour pecheurs endura, tout droit en Gorgatas li sans
            de lui coula; mais un bons patriarches, que Jhesu moult ama, dedens
            Jherusalem longement le garda: mil ans, .xxv. mains, tant esteit il
            i a, tant que rois Godefrois le chité conquesta. A Wistace son
            frere, .vij. ans a, le querqua; pour porter a Bollongne durement li
            pria. Wistace de Bollongne vint en che païs cha; li sans li fu
            emblés: .j. leres li embla. Chi endroit fu ratains: Jhesus i envoia
            che lion scïenteus; a ton corps tramis l' a: or en soiés songeus et
            bien t' en avenra.» Quant Bauduïns l' oï, grande joie en mena; le
            roy de tout le mont mille fois en löa. Venus est a lyon, douchement
            le baisa. Le lyons s' agenoule et signes fait li a qu' il monte
            dessus lui et qu' il le conduira par dedens Abilant. Et Bauduïns
            monta, et li lions a tout bien tost s' achemina. Par d' envers
            Abilant li chevaliers s' en va; il vint droit a le porte et le pont
            trespassa et puis s' est escriés, que point s' en arresta: «Ouvrés»,
            dist il, «le porte! Il en est tans piecha!» Quant li portiers l' oï,
            si a dit: «Qu' est ce la? Il a passeit .vij. ans que mais hons n' i
            entra!» Il regarde le ber; le wisket deffrema. Li lions fu divins,
            car Diex le figura; ne le poet aviser, ensi Diex l' ordena. Le porte
            a deffremee; Bauduïns i entra montés sus le lyon qu' adés devant lui
            va, qui estoit envisibles, car nuls ne l' avisa. Seignour, or
            entendés, pour Dieu le tout poissant: Bauduïns de Sebourc, qui a
            prisier fist tant, est venus a le porte de la chit d' Abilant,
            montés sus le lyon, qui tant ot fier samblant. Li portiers li ouvri
            le porte par devant; mais sachiés qu' il en ot un loier si puant que
            le lyons l' ahert et li va esrachant les bras hors de son cors: la
            le va devourant. Et puis ch' est demonstrés a le gent Tervogant: con
            li leus es brebis se va entr' iaus boutant, l' un esrache le nés, l'
            autre va estranglant. En le chité n' i a ne femme ni enfant qui ne
            se voist adont tellement esmaiant que par le ville fuient, huant et
            glatissant; en leur langage dïent: «Vecha le lyon grant! Gardés vous
            du lion, car il vint acourant!» Dont che vont li payen tellement
            esmaiant qu' a le fuite sont mis; plus n' i vont arrestant: ne
            demourassent la pour d' or fin leur pesant. La chité s' estourmi et
            derier et devant; envers le palais vont li Sarrasin courrant, le roy
            Rouge Lion vont ou palais trouvant, qui jugement faisoit sus Esmeret
            l' enfant et sus le prestre aussi et sus roy Brighedant
          
            et sus sa soer germaine, qui de biauté ot tant, pour chou que
            Bauduïns, au gent corps avenant, avoit passé le terme qu' il ot mis
            au soudant qu' il devoit revenir au lion souffisant combatre corps a
            corps a l' espee trenchant, s' en devoit delivrer le chité d'
            Abilant: ensi l' avoit eüt li bers en couvenant, s' en avoit livret
            pleges Esmeret le vaillant et le roy Julïen et le priestre poissant.
            Or fu li jours passés, sachiés a l' ensïant: pour chou fist amener
            en son palais luisant les pleges, qu' il avoit en prison tenu tant.
            Enmi la sale furent li prisonnier dolant; .c. prinches sarrasin
            le[s] aloien jugant, l' uns d' ardor ou de mettre dedens oile
            boulant. Et chil qui escoutoient le jugement pesant aloient de paour
            moult tenrement plourant. Et li Rouges Lions lor a dit en riant:
            «Par Mahoumet, seignour, or ai mon coer joiant que j' ai d' acort
            mes hommes et qu' il sont acordant a vostre jugement. Onkes en mon
            vivant n' en poc avoir acort, par Dieu, ne tant ne quant. Or [i] sui
            je venus, si en vois gratïant Mahon et Appolin, ou je me vois fïant.
            Ch' est par le Crestïen qui sa foy va mentant: il devoit revenir au
            lyon soudoiant pour vous a delivrer, mais du tout va falant; vous
            demourastes pleges, s' en fuistes bien mesquant, si vous juge d'
            ardoir [dedens] .j. fu bruiant.» «Sire», se dist li prestres, «par
            Dieu le Royamant, je sui prestres et clers, si vois messe chantant,
            si ne doi pas morir fors en charcre gisant.» «Par Mahon», dist li
            rois, «tu morras tout devant!» «Helas,» che dist li prestres, «or
            voi bien l' aparant: tels che cuide avanchier qui trop va reculant!»
            Quant li Crestïen eurent oï Rouge Lion, qui leur jugoit leur mort et
            leur destruction, chascuns bati sa coupe en grant affliction et
            reclamerent Dieu et son pretïeus non. Elÿenor plouroit, sa main a
            son menton; ses freres n' i aconte le monte d' un bouton: «Je vous
            arderai, pute», dist li rois, «par Mahon! Vous avés renoiet Jupin et
            Baraton, si prenderai de vous crueuse vengison: vo fil envoierai ou
            regne Synagon, ou ja de Dieu n' orra parolle n' orison.» Chelle cheï
            pasmee, mais le fel Esclavon desvestirent la belle enpuur son
            pelisson, et puis [ont] devesti Esmeret son baron et Julïen d'
            Affrike, qui tant ot marrison, et le prestre ensement, qui n' avoit
            se doel non: il ne disist adont une seule orison qui li eüst donnet
            tout l' avoir Salemon. «Sire», dist Esmeret, «je voeil confession.»
            «Par foi», si dist li prester, «bien en avés besong, car par vous
            sommes mort a grant perdition, que par vostre requeste vins en
            chestui roion, ou j' ai esteit .vij. ans en maloite prison, et puis
            m' en faut avoir le mort en gerredon, dont ja ne vous ferai en ma
            vie pardon: maudite soit li hoere que j' eus tel compaignon!» Or
            furent li baron en doubte de morir; ne seüsent penser qui les peüst
            garir ne de quelle partie secours peüst venir. Mais Diex est si
            poisans, qui bien le poet servir, qui bien scet ou besong ses amis
            garantir: es vous .j. Sarrasin venant par grant aïr; a haute vois
            escrie, si c' on le poot oïr: «Ahi, Rouge Lions, pensés de bien
            fuïr, car en vostre chité, que tant devés cherir, est entrés le
            lyons que tant devons haïr, car n' encontre personne qu' il ne face
            morir: hommes, femmes, enfans a fait si esmarir, menbres et bras et
            piés leur fait du cors salir! [Onques si grant mesquiés ne pot nus
            hons veïr que li lions sauvages fait tes hommes soufrir: nus n' en
            puet escaper ne couviegne fuïr!» Quant li rois ot le Turcq, adont
            prist a salir:] as fenestres s' en koert et perchieut estourmir la
            chité d' Abilant; voit ses hommes fuïr, et femmes et enfans a grant
            dolour morir. Lors a dit hautement: «Pensons de nous garir, car
            vecha le dëable que tant devons haïr. Qui li ouvri la porte ne nous
            volt pas cherir: chertes, se je pooie le mien portier saisir, je le
            feroie, voir, en caudiere boulir!» Atant es le lyon courant sans
            alentir: outre les Sarrasins passa sans nul loisir; vint au Roege
            Lyon, qui ne ss' en poet partir; le nés li esracha, .j. piet li va
            toulir; se bien le demoura, che sachiés sans mentir, quë il ne se
            peüst en estant soustenir qui li eüst donnet le royame de Thir. Es
            hautres Sarrasins se va briefment ferir: tout ensi que li leus va
            moutons envaïr, faisoit par devant lui ses Sarrasins fuïr, mais les
            bons Crestïens ne vot mi[e] honnir. Bauduïns de Sebourc, que Diex
            puist ben[e]ïr! fu dessus le lyon, si le fait tost fuïr; de l' espee
            a .ij. mains pense du bien ferir.
          
            Quant voit les Crestïens en le plache tenir, hautement leur escrie,
            c' on le poet bien oïr: «Or cha, mi bon ami, que pas ne doi haïr:
            chi endroit su[i] venus pour vous a resjoïr!» Et li prestres s'
            escrie: «A bien puissiés venir!» Quant li prestres oï Bauduïn au
            coer vrai, lors dist a Esmeret: «Or n' ai je point d' esmai: se
            riens m' avés mesfait, je le vous pardonrai.» «Sire», dist Esmeret,
            «plus ne t' en prierai: mal avés pris en gret le paine k' eüt ai.»
            «Chertes», se dist li prestres, «car envis i entrai; moult m' en sui
            repentis, quant je vous acordai.» Et Bauduïns passe outre, qui
            demaine grant clai; adés fiert de l' espee. Paien crien: «Ahai!» Et
            Sarrasin fuioient, qui sont en grant esmai. La chité ont lachiee li
            paien sans delai quant du lyon orible eurent veüt l' assai: n' i
            fuissent demouret pour tout l' or de Siglai. «E, Diex», dist
            Bauduïns, «com vechi lyon vrai! Moult fuit bonne li heure quant
            primiers l' acontai; les dolans prisonniers je en deliverai et les
            felons paiens a fin en meterai. A, lyons vertueus, a Dieu me loierai
            de l' onneur que m' as fait: bien faire le devrai!» Tant courut le
            lyons sa et la sans nul brai qu' il convient Bauduïn reverser sans
            delai. «Lions», dist Bauduïns, «quant je vous perderai, je [croi]
            chairtainement jamais joie n' arai. [Mais de la grant chité le porte
            fremerai, voir, trestoutes les portes que jou i trouverai irai
            briefment fremer, si que je vous rarai.»] Bauduïns de Sebourc tenoit
            ou pong l' espee; par le chité s' en va, courant de randonnee; au
            Sarrasins pourfent chervelle ou esquinee; mainte personne i a li
            lyons devouree. Enchois c' on fuist aleit de terre une louvee fu chi
            chelle chiteit de paiens esseulee, c' on n' i trouvast personne ne
            fuist morte ou navree. Or oiés dou lyon la verités prouvee: si tost
            qu' a Sarrasins oit faite sa journee, revint a Bauduïn et li fist
            enclinee. Bauduïns i monta sans nulle demouree: n' i ot selle ne
            frain, ch' est bien coze averee; a le cringne devant avoit sa main
            pozee. Vers le palais repaire a grant esporonnee et puis en est
            montés en le sale pavee, mais le porte estoit close et moult tré
            bien ferree pour coi laiens n' entrast nulle personne nee. Quant
            Bauduïns le voit, mie ne li agree; adont s' est escriés a molt haute
            alenee: «Ouvrés de che palais isnelement l' entree! Aujourd' ui ai
            pour vous mainte paine enduree, car pour vous delivrer passai le
            meer salee!» «Sire», dist Esmerés, «vostre ame soit sauvee! Tout
            tantost vous sera le porte deffremee.» «Par Dieu», che dist li
            presters, «belle l' avés trouvee! Il n' i enterra ja, par le Virge
            löee, devant qu' il en ara sa beste remenee!» Ossitost que li
            prestres ot dite sa raison, briesierent de la porte li verral et li
            ghon et virent Bauduïn devant euls en fachon. Et Bauduïns s' escrie:
            «Jhesus vous gart, baron! Or vous agenoulliés tout devant che lyon,
            car delivret vous a de grant destruction: par dedens Abilant n' i a
            Turc n' Esclavon ne soit mors ne peris et fuïs com larron! Sachiés
            que ch' es miracles: bien croire le doit on! Et vechi un forgier,
            que delés .j. buisson ay trouvé vraiement, n' en ferrai chelison:
            une fïole i a de fin or sans laiton; lettres i a entour qui font
            division que ch' est li sans Jhesu, qui tous nous fist pardon.»
            Quant chil ont entendu, trestout a genoullon se misent lïement d'
            umble condition; la fïole baisierent de bouche et de menton; Bauduïn
            honnorerent com corps saint de renon. «Esmeret», dist li bers, «oiés
            m' entention: j' ai esté a Bollongne sus ou maistre dongon; a vo
            mere parlai, qui clere a le fachon, et a tous vo .ij. freres, qui
            sont noble baron, et au bon conte Wistace de vostre estration.
            Chertes, pour vous les vi en grant contrition, et fuissent chi venu
            sans faire atargison, mais a faire ont eüt a Gaufroi le glotton, qui
            a tort tient Nymaie, qui est de vous parchon: pour icheste besongne
            ont fait atargison, car ajournet estoient, pour chertain vous dison,
            devant le roy de Franche, qui Phylippes a non. Or ne say qu' il en
            est, si ait m' ame pardon! mais en couvent li eus a le departison
            que briefment passeroie a nés et a dromon pour vous a conforter en
            cheste region; si m' en baisa vo mere .c. fois en .j. randon quant
            je li eus conteit le cause dou lion.» Quant Esmeret l' entent, si li
            crie a haut ton: «Ahi, frans chevaliers de haute nourechon, a tous
            les jours du mont vechi vostre garchon! Jamais n' arai vaillant le
            montant d' un bouton ou clamer ne puissiés droitement le parchon: on
            ne doit nul bien prendre sans rendre gerredon
          
            de bouche ou d' amistié ou de belle rayson.» «Vassaus», dist
            Esmerés, «fait m' avés courtoisie, car delivret m' avés mon fil et
            ma plevie et chiaus qui m' ont tenu si lonc tamps compaingnie.
            Jamais n' arai denree ou n' aiés le maillie, car nostre mors estoit
            de Sarrasins jugie: on nous devoit ardor a doel et a hasquie; ne
            fuissiens pas vivant a l' eure de complie. Que tout ne fuissiens
            mort, ch' est droit c' on vous gratie; et de coer et de corps je
            vous en remerchie, si vous en servirai tous les jours de ma vie.»
            Dist Julïens d' Aufrike: «Par me barbe florie, si li bers volt venir
            en la moie baillie, de mon noble royame avera le motie; a moullier
            li donrai ma fille, ch' est Ludie, le plus belle puchelle qui soit
            en Ammarie, car tant m' a fait d' onneur et bien a cheste fie que je
            le doi amer plus qu' amis son amie.» Et li prestres respont: «N' ai
            fief ne manandie, terres ne hirritages valissant une ortie, mais je
            li chanterai cascun jour une fie messe de requiem tous les jours de
            ma vie.» Dont commencha a rire toute le compaignie. El palas d'
            Abilant furent en grant soulas li prinche qui lonc tamps eurent esté
            au bas, mais par le vrai lion qui fu lor advocas et par le chevalier
            qui fu de bon estaes estoient delivret du linage Judas. Le chité
            vont cherquant environ haut et bas, mais il n' i ont trouvé paien ne
            Sathanas, fors que chiaus qu' il trouverent a terre gisans plas. Li
            prestres d' un baston leur donoi havredas et puis si leur disoit en
            haut, non mie bas: «Se vous fuissiés en vie, ne vous ferise pas, car
            tantost m' eüsiés defroisiet piés et bras. Vous m' avés appellé
            pleuseurs fois faus prelas; or me puis bien vengier de vous et de
            vous ars: maudit soiés de Dieu et du corps saint Thumas! Et qui chi
            m' amena ne benirai je pas, car jë ai recheüt des messages grant
            tas!» Or chierquierent no gent la chité d' Abilant. Hé, Diex, qu' il
            [i] trouverent d' or et d' argent luisant: de pieres et de perles il
            [i] trouverent tant que ne le vous diroit nuls clers qui voist
            lisant! A regarder l' avoir se vont esbanoiant; trois jours en le
            chité alerent demourant, s' en furent souverain au jour dont je vous
            chant. Puis fisent en la mer aprester .j. chalant, puis entrerent en
            mer li prinche combatant, mais d' avoir aporterent en le navie tant
            que ne le priseroit nuls hons qui soit vivant. Puis drechierent la
            voile, en mer vont esquipant; au lés d' envers Baudas va le voile
            tournant, car la voeilt ariver Bauduïns, au coer franc, pour veioir
            Yvorine, qui de biauté a tant, et [le] bon chavetier, qui de biens
            li fist tant. Tant nagier[ent] par mer li barron souffisant qu' il
            ont veüt Baudas, dont li mur furent grant. Arrivet sont no gent sus
            le pré verdoiant; chascuns trait de la nef son destrier aufferant,
            vers le chit de Baudas s' en vont esporonnant. Dessi jus[qu' ]a le
            porte ne s' i vont arrestant; a le porte ou il vinrent estoient .xx.
            serjant qui par nuit et par jour von le porte gardant. Bauduïns vint
            a bailles, si se va escriant: «Ouvrés», dist il, «le porte! N' i
            alés arrestant, si nous laisiés laiens en le chité vaillant!» Et li
            sergant respondent: «N' i enterés noiant se che n' est par l' acort
            de nostre roy sachant!» «Or i alés parler», dist li bers,
            «maintenant!» .I. sergans s' en parti, que n' i va atargant, dessi
            jusqu' au palais s' en va briefment courant; le Povre Pourveü va el
            palais trouvant, devant lui s' agenoule, puis li dist en oiant:
            «Sire, hors de Baudas, la chité reluisant, sont .iiij. chevalier,
            qui vous vont salüant, et vous prient par mi que n' alés arrestant,
            ains lor fachiés ouvrir vo chité par devant; a vous voillent parler,
            ne sai qu' il vont pensant: venés a euls savoir tout le leur
            couvenant.» Et li roys respondi: «Je m' i vois otroiant.» A ychelle
            parolle se leva en estant; vers le porte s' en va, deseure va
            montant; a garites monta, puis se va amonstrant et voit les
            chevaliers, qui furent sus le champ. Bauduïn de Sebourc ne va point
            ravisant, car il avoit au chief un hïamme luisant. Quant Bauduïns le
            voit, lors li dist enn oiant: «Sire roys de Baudas, alés moi
            escoutant: faites ouvrir vo ville; besongne en avons grant.» Dist li
            rois de Baudas: «Je ne ferai noiant, pour che que par maistrie le m'
            alés demandant!» Dist li rois de Baudas: «Qui estes vous, seignour,
            qu' ensi volés entrer en ma chité majour? Vous n' i enterés ja se n'
            est par autre tour. Ne vous desplaise mie, seignour, se j' ai paour:
            ma chités est enclose de Sarrasins autour, se c' on se doit adés
            doubter de traïtour. Et je sui souverains de la chité hautour et si
            le me donna a garder l' autre jour
          
            li mieudres chevaliers, par le Dieu que j' aour, qui onkes fust
            armés en tournoy n' en estour: Bauduïn de Sebourc l' apellent le[s]
            pluisour. Plus de bien tieng de lui que d' un empereour. Tant cum
            chius avironne le monde tout autour, n' a mieudre de son corps; il
            emporte la flour, car Diex li a monstré signe de bonne amour: a sa
            propre requeste li fist il tel honnour [que trestout li pïour en
            devinrent millour. Et quant il me donna si tres haute honnour] et
            qu' il me coronna a joie et a baudour, le don qu' il me donna doy
            garder sans faus tour; et j' ameroie miex estre quis en .j. four que
            perdisse Baudas, que tieng d' un tel seignour!» Quant Bauduïns l'
            entent, le Povre Pourveü, si l' en sot moult boin gré qu' ensi a
            respondu; hors de son chief hosta le sien hïamme agu et puis vint
            sus le pont. Quant li roys l' a veü, Bauduïn de Sebourc a bien
            reconneü dont ne desist .j. mot pour un mui d' or molu. Aval est
            avalés, en criant par vertu: «Ouvrés», dist il, «le porte! J' ai mon
            seignour veü, chellui par cui nous sommes sauvé et secouru!» Adont
            li Crestïen i sont briefment couru; le porte ont defremee et le pont
            abatu. Li rois a Bauduïn en vint par tel vertu que devant lui cheï
            enmi le prei herbu. «A, sire», dist li bers, «telle joie ai eü que
            j' en ai vraiement le mien coer esperdu!» Roys», che dist Bauduïns,
            qui le corps ot membru, «qu' avés fait d' Yvorine, fille le viel
            barbu?» «Sire», se dist li roys, «tantost arés veü le noble corps de
            lui: onkes si biaus ne fu. Moult vous aime la belle; onkes puis ne
            fist dru.» A ches mos sont li prinche au palais descendu. Yvorine la
            belle a le cri entendu; elle vint as fenestres, si geta son argu sus
            le ber Bauduïn; et quant l' a perch[e]ü, ne fu mie si lie pour le
            tresor Artu. Contre Bauduïn vint. Quant li bers ot veü le corps de
            la puchelle, du grant lyon corsu descendi vistement. Li bers plain
            de vertu la puchelle acola, qui corps ot bien vestu; la bouche li
            baisa, ou li dent sont menu. Bauduïns de Sebourc la puchelle baisa
            .x. fois en .j. tenant, si c' onques n' en lasqua; et s' il fust a
            privet, sus lui tant s' escaufa, ou qu' i fuist o la belle, briement
            l' abatist ja et en fesist son gré, car moult le desira. Si grant
            samblant d' amour la endroit li monstra que Blanche sa moullier du
            tout en oblia. Du pechiet de luxure tellement s' atourna que coer,
            corps et pensee et avis i tourna; li biauté la puchelle tellement l'
            enflamma que de tous autres fais li bers entr' oblia. Or escoutés le
            signe que Diex i demonstra, et .j. tres bel exemple je vous en dirai
            ja: trop se mesfait li hons que femme espousé a d' abiter a .j.
            autre; chertes, pis l' en fera; et li ame de lui si fort le compara
            pour le grande penanche que Dieu li en donra, ou Escripture ment,
            qui ja n' i mentira, car quant hons marïés a autre femme va, il
            oblige sen ame et quanques il i a au dëable d' enfer, se repentance
            n' a prise en confession: chius poins le sauvera; mais qui ssus tel
            fïanche vilain pechiet fera, il double son mesfait. .I. autre point
            i a: s' il mort subitement, droit en enfer s' en va; et chascuns ne
            scet mie s' il se confessera. Seignour, or escoutés, pour le Dieu ou
            on croit: qui tous bons exemplares a son coer prenderoit, je croi
            que de pechier a le fois se tenroit. Pas ne nous en souvient; Anemis
            nous dechoit; jonece, volentés, Dëables de son droit se melle avoec
            ches .ij.; mais quant Jhesus pourvoit repentance en la fin, Dëables
            pert sa roit. Or dirai le matere telle comme estre doit: entreusque
            Bauduïns en le pensee estoit et en le convoitise, qui son coer
            enflamboit du pechiet de luxure, qu[e] chascuns haïr doit... Dirai
            de Bauduïn, qui en pensee avoit de faire et d' acomplier tout che
            qu' il desiroit. En chelle hoerre, signour, que la belle acoloit, li
            lions vertueus, qui si dignes estoit, vint a le damoisele; des pates
            l' aherdoit et, voiant tout le pople qui estoit la endroit, devoura
            le dansele, le coer li esrachoit, et puis s' en departi et morte le
            laissoit. Onkes ne dist c' un mot quant il s' en departoit: «Amende
            che mesfait, car Diex voilt qu' ensi soit.» Chertes, biaus dous
            seignour, plus ne dist chius lions, ensement s' en parti volant c'
            uns oseillons, et quant il fuit en l' air se sambla .j. coulons, s'
            en dist une parole Bauduïns, li frans hons: «Biau seignour, getons
            nous trestous a genoulons et le message Dieu de loyal coer loons,
            car chou est .j. sains angeles que la endroit veions: le sang Nostre
            Seignour a gardet .vij. saisons.» «Chertes», dist Esmeret, «Witaces
            li barons
          
            le perdi quant il fu dedens ches regions, et il a bien .vij. ans qu'
            a nous fu li prisons.» «Seignour», dist Bauduïns, «or öés mes
            raisons: Diex m' a donné exemple qui me doit estre bons: ordenes de
            mariage, chertes, ch' est .j. biaus nons; qui bien ne le maintient,
            il vaut pis que larons. Pour che que pris m' estoit fauce devotions,
            m' en a Diex proprement monstrees les fachons. Or m' en voil
            amender: le pechiés est fellons. Seignour, je vous lairai, car il en
            est saisons, si pri a chellui Dieu, qui par les faus glottons fu
            penés en le crois comme Diex et vrais hons, qu' il vous voille
            garder, vous et les compaignons.» Adont fu grans li doels demenés de
            barons. Pour l' amour Bauduïn ploura moult Esmeret et aussi fist li
            rois, dont il fu moult amés. Bauduïns de Sebourc est ou chaval
            montés; par dedens le malette fu li forgiés toursés, la ou li Sans
            estoit, qui doit estre löés, car che fuit le sains Sans qui nous a
            raquatés: a Fescamp et a Bruges fu decha raportés, ensi qu' en la
            chanson ichi aprés orrés. Bauduïns prist congiet, si ch' est
            acheminés par sarrasine terre, s' en est outre passés. A Troies la
            deserte s' est .ij. jours reposés et voit tous les viés murs, les
            anchïens fossés et le grant tombe Ector, qui tant fu redoubtés. Le
            longeur mesura, dont il estoit fourmés: .xv. piés ot de lonc Ector
            li alozés; delés lui fu Prïans et Paris li ainsnés; et regarde les
            champs, ou ja fu li pités. Par le païs de Gresse, ou il croist vin
            et blés, chevauche li vassaus, et si est tant alés qu' a une chité
            vint Bauduïns li menbrés. De la terre de Gresse est clamee les clés:
            chou [est] le chité d' Arges; chius non li fu donnés .v. et .l. ans
            enchois que Diex fu nés; onkes ne fu destruite, s' en est plus riche
            assés. Seignour, la chité d' Arges fu jadis Ardeastus, qui .c. et
            .xl. ans en fu maistre et dus, si en fu souverains aprés lui Tideüs;
            et fu el tanps de Troies, dont on brisa le murs. Plainté de cheuls
            de Troies, des fuians esperdus, s' i amasserent puis, don bien fu
            retenus, li païs environ poeplés et cras et drus, et le chité moult
            belle: onkes ne l' ardi fus. .XIII. portes royaus i ot, que sus que
            jus, .xij. hommes d' armes a bons chevaus grenus en porroit on
            geter, se besoing ert venus. En le chité entra Bauduïns li menbrus;
            a .j. moult riche hostel est li bers descendus. La nuit i sejourna
            Bauduïns li menbrus, si li dist une vois: «Bauduïns, a Dieu drus,
            Diex voilt de che païs ne departés or plus jusques a tant que ch'
            ert ses bons et ses argus. Va devenir hermites dedens les bos ramus
            tant qu' il plaira a Dieu, qui en crois fu pendus.» Quant Bauduïns
            l' entent, si a dit: «Dous Jhesus, je ferrai vostre gret: bien m' en
            sui perchïus que vous ne voeilés mie que je soie perdus.» «Hé,
            Diex», dist Bauduïns, a l' aduré corage, «je doi bien gratïer vo nom
            et vostre ymage quant envoier dangiés a moi vostre message!» Toute
            nuit ne dormi Bauduïns au coer sage. L' endemain se leva sans point
            de l' arestage et puis s' en est issus de le grant cité d' Arge. A
            demi liewe prés a trouvé .j. bosquage, une longe forés: moult grande
            fu et large; dedens le bos ramu ordena .j. manaege: de foelles fist
            .j. lit; la n' i ot point d' outrage. En le noble cité trouva maint
            avantage. Le gent de la chité le tienent a poy sage pour chou qu' il
            demouroit en le forest ombrage. Seignour, la ne creoient ichil de
            che terrage en Dieu ni en sa Mere ni en leur sainte ymage, ains
            croient en soleil, qui est ou haut estage. Il i avoit .j roy en
            chellui hirritage qui ot .j. damoisel par loial mariage; mais il
            avoit tenu .xv. ans de bon eage le sien fil enfremé en son maistre
            manage par dedens .j. chastel moult grant et fort et large. La
            gardoit son enfant et tenoit en servage pour .j. sort qui fuit fais
            d' une dame sauvage, et fu hante Calabre qui sorti le domage qu' il
            avint en Surie par le Chisne linage. Seignour, chius damoisiaus dont
            je vous voi parlant, en sarrasine terre l' apelloit on Croissant.
            Jadis ot fait .j. sort li antain Corbarant et ot dit au roy d'
            Arges, Salfin le soudoiant: «Tu averas .j. fil», dist la vielle en
            plourant, «par cui ta lois ira tellement declinant qu' il te prisera
            poy et nostre loy noiant, et seront converti par lui moult de
            Persant.» Quant li roys sot le sort, dont prist le sien enfant et le
            fist enfremer en .j. chastel moult grant; plus de .xv. ans i fu, che
            dïent li romant, et adés li aloit ses peres enortant: «Biaus fiex,
            croi le soleil, que vois ou ciel luisant, car c' est chius qui nous
            donne e qui va envoiant tout chou dont gouverneit sont femmes et
            enfant:
          
            par le soleil sont fait li petit et li grant; biaus fiex, par le
            soleil sommes fuitefïant.» «Peres, je le croi bien», ciex aloit
            respondant. Si tost que [le] soleil voient ou chiel luisant, s'
            aloient en la ville trestout agenoulant et menoien grant feste au
            soleil apparant. Ceste creance chi estoit en chel païs. Salfins, qui
            fuit roys d' Arges, et Croisans le siens fis et chil de la chité
            dont issi vous devis en tenoient l' usaedge. Croisans li agencis
            avoit cheste creanche, ensi que je vous dis, si en avint merveilles,
            pour voir le vous plevis, ensi que vous orrés ains que fine mes dis.
            Seignour, or entendés, pour Dieu de Paradis: [de Bauduïn lairai, le
            nobile marcis, qui pour l' amour de Dieu estoit en .j. bos mis, u i
            siervoit de cuer le Roi de Paradis,] et i fu si lonc tamps qu' il
            plut a Jhesu Cris; mais de lui me terrai, si serrai revertis a son
            frere Esmeret, qui fu prex et hardis, et a se noble dame, qui tant
            ot cler le vis. Moult desire Esmeret a veoir le païs ou ses corps ot
            esté alevés et nouris: .vij. ans avoit passés n' ot veüt le païs,
            ses freres ne sa mere, blanche que flour de lis: ch' est la roïne
            Rose, au noble corps gentis, a cui li glous Gaufrois fist tant de
            maus jadis. Esmerés de Nimaye s' est drois en la mer mis, avoec lui
            sa moullier et Julïens ses fis; tant nagierent par mer, che nous
            dist li escrips, qu' il vinrent a Bollongne, une ville de pris. La
            trouverent .iij. dames et .c. fervestis, qui estoient venu de Cypre
            li païs et d' Escoce le grant, bien armés a devis, pour gerroier en
            France le roy de Saint Denis pour che car il avoit dedens sa prison
            mis Gloriant, Alixandre, les .ij. rois posteïs, et le bon conte
            Wistace, qui tant fu agentis. Le roÿne de Cypre i fu o ses subgis,
            le roïne d' Escoce i vint o ses amis et le roÿne Rose, que tant ot
            cler le vis, menoit les Bollenois, qui les cors ont hardis: tout
            manechent le roy de Franche et de Paris. A che tamps arriva Esmerés
            li marchis et vint droit a Bollongne; ce jour fu samedis. Quant il
            vit tant de pople, si [fu] moult esbahis; .j. serjant appella, si li
            a dit: «Amis, or me di verité, si n' en soiés mespris: quel part
            iront chil gent ni en confait païs?» «Sire», dist li varlés, «il
            iront a Paris et prenderont le roy, qui est nous anemis, car il aide
            Gaufroi, qui tant est maleïs; et s' a le conte Wistace dedens sa
            prison mis et les .ij. enfans Roze la roÿne gentis, Gloriant,
            Alixandre, les .ij. roys posteïs.» Quant Esmeret l' entent, li sans
            li est fremis. Vers le palais s' en va moult tristres et marris, O
            lui Elÿenor et Julïens lor filz; ou palais sont entrei, qui biaus fu
            et pollis. Li disners fu cornés en le sale de pris; Rose la france
            dame, qui tant estoit gentis, et Ydain le contesse, qui tenoit le
            pourpris, sisent au plus haut doys el faudestoés vernis. Ou palais a
            Bollongne, qui poins estoit d' argent, vint li bers Esmeret, qui
            tant ot hardement, O lui Elÿenor, qui de biauté resplent. Quant li
            bers vit sa mere, a li vint droitement et si s' agenoulla a ses piés
            douchement, en disant: «Douche mere, Diex gart vous et vo gent!
            Vechi .j. prisonnier, qui a moult longement esteit entre paiens
            enprisonnés vieument. Or en sui escapés a Dieu commandement, si
            sarai saudoiers, s' il vous vient en talent.» Quant Rose oï son fil,
            si grant pietié l' en prent qu' elle passa le table, si l' acola
            briefment, et en son fil baisant se pasme tellement qu' elle ne poet
            parler en grant terminement. et quant coers li revint, si cria
            hautement: [«A, Esmerés, biaux fieux, con li cuers me desment! J' ai
            au cuer si grant joi quant te voi en present que de joie morai!»
            Lors li baisa un dent. Et la contesse Idain ploroit moult tenrement.
            Les autres .ij. roïnes disoient hautement:] «Dames, souviege vous de
            prendre vengement du riche roy de Franche, qui outrecuidamment a
            ouvret envers nous et si tres faussement! Pensons du reconquerre le
            bon roy Glorient et le roy Alixandre et Wistace ensement. Pour
            destruire le roy avon[s no]us assés gent; ne rarons nous amis pour
            plourer ensement. S' Esmerés s' est venus, au fier contenement, no
            seignour en fachons a che commenchement: bien nous sarra conduire et
            mener noblement et chastïer nous hommes se nuls se desassent. Nous
            li habandonnons tout nostre chasement, nous hommes et nous forche et
            nostre tenement et le faisons seignour de nous entirement!» Liés en
            fu Esmerés quant le parole entent. Quant furent conjoït assés et
            longement, a table sont assis assés et longuement;
          
            s' il eurent a mengier, nel demandés noient: adés sont bien servi
            chil qui ont de l' argent. El palais a Bollongne fu li bers Esmerés,
            O lui fu sa moullier, ou grans fu sa biautés; s' il furent bien
            servi, demander nel devés. Trois [jours] s' est li vassaus la
            endroit reposés et au .iiij. jour fu la .j. bans criés, que tout
            chil qui ont gages aient troussé lor trés, pavellions et aucubes, le
            harnois a tous lés; puis se sont esmeüt que nuls n' i est remés. Les
            .iij. dames i vont, si comme oït avés; Esmerés les conduist, li
            damoisiaus löés. De Boulenois issirent, le[s] nobles hirrités;
            envers Ponthieu s' en vont les grans chemins ferés. En Albeville
            estoit le dux Jehans remés; la sejournoit li dux, qui tient ses
            fremetés de noble roy de France, ch' estoit ses avöés: envoiet li
            avoit li bons roys conronnés .ij. sodoiers hardis et redoubtés pour
            garder le[s] fortieres, car la estoit li clés pour le primier assaut
            avoir a tous costés. Tant s' esploita li os, dont vous oï avés, qu'
            il vinrent d' Albeville les noble fremetés. Esmerés de Nymaie i fist
            tendre ses trés. Mais en che lougement, dont vous oï avés, vint
            Jehans de Ponthieu a .x. adobés, les escus a leus cos, moult
            richement montés, les lanches en leur poins, qui les fers ont
            quarés. Li dus Jehans s' escrie: «Glouton, vous i mourés, si mar est
            mes païs par vous ensi gastés! Cuidié vous chi manoir et iver et
            estés? Nennil, que ne soiés chascun jour revidés!» Et quant chelle
            parole entendi Esmerés, son mareschal apelle, si dist: «Or en alés
            dela outre che bos et autour revenés deriere cheste gent et si les
            enclöés. Je lor serai devant et mes riches barnés: se le pöés
            enclore, desconfier les verrés.» Et chius a respondu: «Si con vous
            commandés.» Adont li mareschaus s' en est briefment tournés a .x.
            Escochois moult richement armés; demie liewe ou plus ont les leur
            reculés. Esmerés de Nyemaye ne s' i est arrestés, il a ses cors d'
            arain et bondis et sonnés et si a ses barons richement ordenés, si
            lor a dit: «Seignour, pour Dieu qui fu penés, aiés boin sanc en
            vous, si ne vous effraés, car trestous li avoirs que vous
            conquesterés vous serra loyaument partis et dessevrés que ja ne
            detenrai .ij. deniers monaés. Je vous prie, pour Dieu, bonne chiere
            monstrés!» .I. chevalier appelle, qui de Chypre fu nés et fu li plus
            crueus et li plus redoubtés qui fuist en toute l' ost environ de
            tous lés: Gerart de Nichocie fu par non appellés. «Gerars», dist li
            dansiaus, «savés que vous ferés? Pour tout le plus hardi de .xxx.
            roiautés vous dons l' ariere garde, et avoec vous arés .x. saudoiers
            a chevaus enselés, si vous prie, pour Dieu qui en crois fu penés,
            que d' une soele coze [aujourd' ui me sievés, pour cose] qu' il
            avinge, pour riens que vous vaés: ch' est d' ochirre sans plus
            chiaus que fuïr verrés.» «Sire», che dist Gerars, «che est journee
            assés.» «Sire», che dist Gerars, qui fu de Nichochie, «je vous jure
            sour Dieu, le fil sainte Marie, qu' a tout chiaus qui fuiront ferai
            tolir la vie.» «Sire», dist Esmeret, «ch' est che que je vous prie.»
            E vous chiaus de Ponthieu baniere desploïe. Le dus Jehans venot a
            bataille rengie, devant les autres vint plus de demie archie; une
            lanche tenoit, qu' il portoit abassie, et avoit a son col une targe
            voltie, a le champaigne d' or, qui luist et reflambie: a fleurs de
            lis, d' asur et d' argent, coy c' on die, fu par mi componnés et en
            une partie .j. lyon de synoble; ensi fu enseignie le targe de che
            duc, dont je vous senefie. Li dus broche devant le destrier d'
            Ongherie et fiert .j. chevalier, qui fu de Picardie; le fer li mist
            ou corps, se li tolli la vie. Quant la lanche li faut, s' a l' espee
            sachie et fiert .j. Boulenois: telle li a païe que, voiant Esmeret,
            a se teste trenchie. Lors escrie: «Ponthieu!» Bien fu sa vois oïe.
            Quant le voit Esmerés, s' en ot le chiere irie; vers le duc de
            Ponthieu a se voie aqueillie; en le targe li a se lanche si fiquie
            tout outre li percha, mais ne le navra mie, car unes fortes plates,
            ouvre[e]s par maistrie, avoit li riches dus, se li sauva le vie,
            mais du chaval versa, voiant sa baronnie. Chyprïen, Escochois li
            font telle envaïe pris fu et retenus, fust ou sens ou folie. Li
            marissiaus de l' ost ot sa cose apointie; au deriere lor vint.
            Chascuns «Bollongne!» crie. La fu la gent au duc tellement desconfie
            que piés n' en escapa de chelle compaignie que tout n' i fuissent
            mort, a doel et a hasquie. Le dus Jehan fu pris; morte fu sa
            maisnie.
          
            Seignour, dedens Ponthieu, la duchiet de renon, fu pris le dus
            Jehan. Mort furent si baron: chil qui gisoient mort as champs sus le
            sablon furent tout devestit en petite saison, puis furent enteré.
            Diex lor face pardon! Tout droit a Albeville telle doulour mainn' on
            ne le vous porroit dire nuls clers en le chanson: plouroient lor
            seignour, qui Jehans ot a non; [bien cuident qu' il soit mors, mais
            il fu en prison. Esmerés de Nimaie l' apiella par son non:] «Sire
            dus de Ponthieu, entendés ma rayson: vous estes chi endroit en no
            subjection de vivre ou de morir a ma division; or me dites si ja
            ariés devosion de nous a conforter contre roy Phylippon qu' en
            prison tien mes freres a tort et sans rayson et conforte vers nous
            Gaufroi le fel laron. Or en dites vo gré et tout le vostre bon.» Et
            Jehans respondi clerement a haut son: «Sire, par chellui Dieu qui
            souffri pation, bien voi, pour ce que j' ai conforté traïson, mal m'
            en est avenu. Telle est m' entention: li rois a tort vers vous, bien
            dire le poet on, et puis car il a tort, aidier ne li doit on. Jamais
            ne li ferai confort ne garrison, ains vaurai contre lui porter le
            mien blaison. Alés ou il vous plaist, gentis fiex a barron, car, par
            chellui Seignour qui fist Longis pardon, a tous les jours du mont m'
            arés a compaignon.» Illoec fist alïanche sans nulle suspechon pour
            guerroier Phylippe, le seignour de Laon, et si rendi Ponthieu
            Esmeret le baron. Esmerés de Nymaie, qui tant fist a prisier, a pris
            le serement de Jehan le princhier car il li aidera Fransoys a
            gerroier. Adont en Albeville s' alerent herbergier. Folie fist
            Jehans de sa foi fïanchier et d' aler les Fransoys ocirre et
            mehangnier: puis en perdi li bers son nob[i]le herritier et li
            convint en fin sa contree laissier e aler outre mer a guise de
            paumier. Parmi le pais faisant li convint mer nagier et aler au
            Sepulcre, ou Diex se voilt couchier. Sus le mont de Calvare trouva
            en grant daingier Bauduïn de Sebourc, le nob[i]le princhier, et le
            gentil Bastard de Buillon, au vis fier, que Salehadins fist ochirre
            et detrenchier. Pas n' en fust escapés d' avoir grant encombrier
            chius Jehans de Ponthieu, dont vous m' öés plaidier, ne fust
            Salehadins, que le corage ot fier: mais sitost qu' il oï le non du
            chevalier bien sot qu' estoit ses onkles, si l' en fist espargnier,
            la noble cité d' Acre li donna a ballier. Puis l' amena Jehans a
            Chambrai tournoier O Huon Dodequiin, le nob[i]le gerrier, et furent
            avoec lui en France tout l' ivier. Et a l' estet aprés fist il
            aparillier bien .ix. mille Turs, armés de fin achier, pour venir
            decha mer le royamme essillier. Mais Jehan de Ponthieu et Hues, au
            coer fier, le fisent a tel pas venir et ostoier ou il ne fust passés
            pour l' or de Monpelier, car au pas ou il vint furent .xiij.
            princhier, tout li mieudre barron pour leur armes baillier qui
            fuissent en che monde ne davant ne derier. Che fist li dus Jehan par
            .j. sien messagier, qui volt Crestïenté conforter et aidier, car s'
            il fuissent passet, on poet bien tesmongier ne fust remés en Franche
            eglise ne monstier. Mais Jehan de Ponthieu le vint decha nonchier au
            noble roy Rychart d' Engleterre, au vis fier, ensi com vous orrés ou
            livre retraitier. Or commenche chanson c' on doit autorisier et sus
            toutes histores honnorer et prisier; ch' est d' armes et d' amours
            et de main chevalier qui outre mer alerent le mort de Dieu vengier.
            Seignour, or entendés, france gent honneree, [g]lorieuse chanson,
            bien faite et bien ditee: cheste hystore, seignour, vous sera
            raportee sus le roy Bauduïn, qui tant ot renommee, le frere Godefroi
            de Buillon l' alozee et puis de Bauduïn a le brache quarree, qu' a
            Sebourc fu nouris en la tour garitee, comment de Surie ot la teste
            couronnee, qui vers Salehadin fist mainte grant mellee, ensi com
            vous orrés, s' il vous plaist et agree. Tout droit a Albeville,
            celle ville löee, furent les trois roïnes et lor gent aduree.
            Esmerés i tint court moult noble la journee; .viij. jours i reposa,
            ch' est verités prouvee, et puis s' en departi a banniere levee.
            Mais ains qu' il eslongassent .vij. liewes la contree encontra
            Esmerés, qui tant ot renommee, .x. saudoiers ou fons d' une valee;
            adont a Esmerés sa maisnie ordenee et s' aparella bien pour atendre
            mellee et disioit: «Bonne gent, aiés vraie pensee et Diex nous
            aidera, qui fist chiel et rousee. Li roys nous grieve a tort, par le
            Vierge salvee, si li en venra maus, ains que past li annee.»
          
            «Seignour», dist Esmerés, «ne vous esmaiés mie, car Diex nous
            aidera, li fiex sainte Marie.» Adont se regarda par une voie haucie;
            voit venir .j. vassal tout soel sans compaignie: n' ot hïamme ens ou
            chief ne armure vestie ne blaison a son col ni espee fourbie, ains
            venoit galopant le destrier de Hongrie. Quant Esmerés le voit, a ses
            barons escrie: «Seignour, ne vous movés ne faites envaïe jusqu' a
            quant [que] j' arai me besongne establie et que sonner orrés ma
            buisine a bondie. Es vous .j. chevalier parmi le praierie, qui n'
            est pas aprestés de faire l' estourmie; devant les autres vi[e]nt
            chevauchant par maistrie: encontre lui irai, or ne vous mouwés mie.»
            Dont brocha le chavael, des esporons l' aigrie; contre son oncle va,
            qu' il ne connissoit mie: mais par tans savera qu' il est de sa
            lignie, ensi que vous orrés se ma vois est oïe. Quant li .ij.
            chevalier sont ensamble venu, Esmerés s' escria: «Chevalier, qui es
            tu? Comme tu as le corps grant et lonc et corsu, s' as le barbe plus
            blanche c' onkes nege ne fu; hallés estes et noirs plus qu[e]
            carbons de feu: n' est hons, s' il vous regarde, n' ait le coer
            esperdu!» Et li vassaus respont, qui le vis ot barbu: «Amis, je sui
            .j. hons qui maint mal a eü: il [a] .xxviij. ans n' ous le corps
            desvestu quë adés tout je n' aie en mon hauberc geü; en prison et en
            charcre m' ont [li] paien tenu; j[ë] ai maint dol souffert pour l'
            amour de Jhesu. Or me dites, amis, apaisiés mon argu: sont tout li
            enfant Rose mort et a fin venu?» «Nennil», dist Esmerés, au corage
            esleü, «li doy sont en prison a Paris retenu et jë en sui li tiers,
            qui chi m' avés veü.» Quant li vassaus l' entent, onques si liés n'
            en fu; douchement l' acola et li fist biau salu et li dist: «Chiers
            neveus, par Dié c' on ot vendu, vechi vostre chier oncle, vostre ami
            et vous dru!» «Biaus niés», dist li vassaus, «vous ne me ravisés;
            vou peres proprement fu mes freres carnés: Bauduïn de Biauvais sui
            par non appelés. Je revieng d' outre mer ou j' ai esté assés; avoec
            Pieron l' ermite i fu jadis passés au mont de Chivetot; la fu
            desbaretés. Corborans d' Oliferne, li fors roys couronnés, me tient
            en sa prison longuement et assés, mais Rikars de Cammont, li
            chevaliers doubtés, desconfi par son corps les .ij. paiens armés par
            dedens Sormasane, dont bonne est la chités. Chius poins nous delivra
            et ot de mort sauvés, car de traïson fu Corbarans encoupés, dont
            Rikars l' en geta, qui a Cammont fu nés. Puis m' avient a retour que
            je me fu mellés contre .j. fellon serpent, qui tant fu redoubtés,
            sus le mont de Tigris; leus que je fu montés, le chief de vostre
            pere i recognus assés et s' i trouvai le corps, qui estoet devourés.
            Dit me fu ou Sepulcre que Gaufrois li dervés le vendi au[s] paiens,
            dont je fu moult irés, si que pour lui vengier decha mer sui passés,
            s' ai lassiet Godefroi, qui est roys couronés du temple Salomon, ou
            Dieu fu couronnés, si vous prie, biaus niés, pour Dieu que m'
            acolés, car j' ai cha .x. hommes fervestus et armés, dont je vous
            secourrai: tout en sui apprestés.» Adonques le baisa li dansiaus
            Esmerés et le prist par le main li chevalier löés; a se mere le
            mainne, ou grande ert li biautés. Quant le dame le vit, si le cognut
            assés. «Ahi, frere», dist elle, «vous soiés bien trouvés! Je me
            plain de Gaufroi; vengance m' en donnés!» «Bauduïns de Biavais»,
            dist Rose la roÿne, «lonc tamps avés esté en terre sarrasine. Vo
            frere eus espousé, qui fu de bonne orine. .IIII. fiex m' en remest,
            par le vertu divine; li doi sunt a Paris en le prison frarine et vés
            en chi le tiers, qui delés vous s' acline; ne sai ou li quars est,
            se je ne l' adevine. Par Gaufroi le felon en sui hors de saisine:
            votre frere vendi a le gent beduïne. Venganche vous demains! Fait m'
            a povre meschine: Nimaie m' a tollut, ou je pris ma doctrine.»
            «Dame», dist Bauduïns, «par sainte Quaterine, bien vous en vengerai
            ains que li estés fine, car pour ce repasai par decha le marrine!»
            Adont isnelement li grans os s' achemine O la gent Bauduïn, qui fu
            de bonne orrine. Moult manechent Gaufroi, que Diex doinst pute
            estrine! qui estoit a Paris en la sale marbrine avoec le roy
            Phylippe, la ou Franche s' acline. Tant li avoit donnet d' or fin en
            che termine que li roys l' amoit plus qu' enfans de sa cousine: adés
            est bien venus qui donne bel estrine. Gaufrois fu a Paris avoec le
            riche roy, qui toute jour le maine en tenant par le doy. Es vous .j.
            messagier, c' on appelloit Hainfroi: briement s' agenoulla; le roy
            prist par le ploi de son noble bliaut, qui fu fais a orfroi,
          
            et puis se li a dit: «Or vous croist grant annoi, car .iij. roïnes
            metent vou royame a belloy: l' une est clamee Rose et s' est femme
            Gaufroi, la roïne de Cypre, que primiers nomer doy, la roÿne d'
            Escoce, que moult vous aime poy; en France sont entre[e]s, par le
            foy qu[e] vous doi. Et Jehans de Ponthieu a fait .j. lait desroy,
            car je li oï dire: ' Le roys fransois renoy et se vous aiderai adés
            en bonne foi.' Ou pallais d' Abbeville fisent riche esbanoy. Si bien
            ne vous gardés, par le corps saint Eloy, vo terre destruiront. Moult
            mainent grant bufoy. Avoek les dames sont vassaus tels .xxiij., qui
            ne vous prisent mie le pierre d' un berfroy.» Quant li roys l'
            entendi, si ne dist chou ne coi. Et Gaufrois li escrie: «N' aiés au
            coer desroy! S' onnerer me volés et metre ou nom de toi, je cuit
            tant esploitier, et mi [homme] avoec moi, que je vous ramerrai droit
            chi tout le harnoy.» «Gaufrois», che dist Phylippe, «des ichi vous
            fai roi! Se je n' avoie enfant, par Dieu et par sa loy, le royamme
            de France tenriés tous aprés moy, car plus hardi de vous [ne vic
            ains a tournoi].» Or oiés de Gaufroi, qui [s' est dou roi partis]: a
            manniere de roy et [en son lieu commis] descendi chius Gaufrois et
            vint en Biauvesis. Biavais li fu fremee, dont il fu moult maris. A
            .c. Franchoys armés et fervestis, a chevaus tous montés et as escus
            voltis amena chius Gaufrois, dont ichi vous devis, si manda le
            commune d' Amiens et de Senlis, de Laon, de Compiengne, si con dist
            li escris, et chiaus de Picardie et cheuls de Tournesis, .ij. mille
            pietons, bien armés a devis. Ensi aloit Gaufrois veioir ses anemis
            et jure Dame Dieu, qui en le crois fu mis, qu' encore sera roys de
            France et de Paris et de toute la terre au roy de Saint Denis; ensi
            disoit Gaufrois, le leres maleïs. Contre les trois roÿnes, qui
            furent en haut pris, chevauche li traïtres, qui tant estoit hardis,
            droitement a Chambli-Aubregié, c' est mes vis, s' encontrerent les
            os dont ichi vous devis. Ja i ara bataille et ruiste pongneïs, dont
            mains hons fu [a] doel de che siecle partis. Seignour, droit a
            Chambli, c' on dist le Haubregiet, ot li bers Esmeret .j. chastel
            assegiet; ains qu' il s' en departi l' eurent tout trebuchiet. Et se
            chil du chastel se fuissent bien aidiet il eüssent eü secours
            apareilliet, car Gaufrois li traïter avoit tant esploitiet et le ber
            Esmeret avoit si aprochiet, n' i avoit a passer c' un mont et .j.
            plaissiet. Lors manderent bataille, si se sont apointiet; a .j.
            joesdi matin emprisent tel marchiet dont il [i] ot copet et maint
            poing et maint piet, ensi com vous orrés ens ou livre prisiet. Au
            joesdi au matin se sont apareilliet; Esmerés de Nymaie a son pople
            rengiet: i a fait .v. batailles, car ensement li siet. Et Rose la
            roÿne a moult de coer priet a Dieu le tout poisant, que son corps ot
            plaiet, que la vitoire il ait a son pople envoiet; mais elle ara le
            coer assés tost courechiet plus que n' ot onques mais, [et] de doel
            desvoiet; mais depuis assés tost rot elle le coer liet par .j.
            gentil bastard qui li fist amistiet: il n' est mie perdut tout chou
            qu' en peril chiet. Esmerés de Nymaie point ne s' i arresta; [il a
            fait .v. batalle]s. Le primiere mena [et Jehans de Pontieu apriés]
            lui s' arrouta; [Bauduwins de Biauvais le tierc]e conduit a et li
            bons marissaus o le quatrime va; Gerars de Nichocie le chienquime
            guia; et en l' ariere garde .iij. roÿnes i a, s' i fu Elÿenor, qui
            ains mal n' i pensa. Li dus Gaufrois de Frise perchiut et avisa et
            voit ches anemis. Adonkes s' ordena; .xv. batailles fist. En le
            primiere va; il broche le chaval d[es] esporons qu' il a et abasse
            le lanche et l' escut acola; le bataille Esmeret vistement aprocha.
            Bien le voit Esmerés et si le ravisa, puis dist a ses barons:
            «Assalons chestui cha, car ch' est li hons el mont qui plus de maus
            fait m' a.» Puis broche le destrier et le lanche abaissa; et
            Gaufrois vint vers lui, qui poy le redoubta: li .j. va ferir l'
            autre au mieudre sens qu' il a. Esmerés tous primiers sa lance li
            porta; droitement en l' escut bien perchier li cuida, mais li
            blaisons fu fors et li lance brisa. Et la lance fu rode que chius
            Gaufrois porta: Esmeret de Nymaie tellement behourda qu' en sus de
            son chavael .xv. piés le geta, lors l' apella bastars et moult le
            ramprosna. Esmerés saut en piés, qui l' espee sacha; venus est a
            Gaufroi: en rastelant fauqua que les .ij. piés devant du cheval
            affola et Gaufrois est tumés, car ses chevaus versa. Esmerés le
            hÿamme du chief li esracha;
          
            ja em prisist le teste, mais on li calenga. .L. Fransois a .j. cop
            vinrent la, et .xx. Escochois vinrent de chiaus decha pour aidier
            Esmeret, qui se bien s' i prouva. Une telle bataille la endroit
            commencha dont mains [hons] fu tués, voir, qui coupes n' i a. Se
            chil par cui les gerres esmoevent bien souvent en estoient ochis et
            mis a finement, che seroit a boin droit, selonc mon jugement.
            Nennil! Ains le comperent trestout primierement chil qui coupes n' i
            ont, s' en moerent a tourment. Et quant che vint en fin, pais ou
            respisse prent; li mort sont obliet, on n' en donne noient. Mais je
            croi que Jhesus, li Roys omnipotent, en demandera conte au jour du
            finement a chellui qui a tort le gerre a autrui prent. Qui mort pour
            son seignour et pour bien le deffent, l' ame de lui n' est pas
            tournee a dampnement. Or dirai d' Esmeret, qui si bien se deffent:
            nuls hons devant ses cos n' i a nul tensement; il escrie Bollongne
            et Eschoce souvent. Diex, que li Eschochois li aident loyaument;
            bien furent .xxx. Mais Fransois sont gramment: .l. furent [bien] d'
            un assentement e otant en revint sus Escos proprement. La furent
            Escochois tout mis a finement, la fu pris Esmerés et navrés
            laidement. Et li dus de Ponthieu, il revint a sa gent: les Bolennois
            conduist bien et hardiement; les Fransoys assalirent moult
            vigeureusement. La veïssiés estour et si grant chaplement et tel
            ochision et tel carpentement d' espees et de brans et si grant
            criement que d' une grande liewe avironneement en peüst on oïr le
            nose clerement. Pour avoir raenchon n' i vaut or ni argent: qui
            raenchon demande, le teste on li pourfent. Seignour, droit a
            Chambli, que Haubregiet dist on, i ot telle bataille et telle
            ochision k' onkes telle ne fu oïe par chanson. Gaufrois fu remontés
            dessus .j. arragon [et s' ot la lance el poing et el col le blason;
            a Jehan de Pontieu donna tel horion que souvin l' abati dou destrier
            aragon,] dont escrie Nimaye et puis Frise au barron! Le duc Jehan
            assalent Angevin et Breton; illoec fu retenus et menés en prison
            avoec[ques] Esmeret, qui coer ot de lion. Dont refforchent li caple
            [et] li cri et li son. Li mort gisent a terre comme as champs font
            wason et li navret crioient et font grant huïson, le boiel leur
            issoient de leur corps environ. Chius qui est abatus n' i a point
            raënchon; il n' est hons qui i puist aidier son compaignon. Bauduïns
            de Biauvais, qui coer ot de baron, va .j. Fransoys ferir c' on
            apellioit Raimmon, .j. gentil chevalier, qui fu de vers Laon:
            armeures qu' il eüst ne vaillent .j. bouton, le chief o le hÿamme li
            abat ou sablon. Nuls hons devant ses cos n' i avoit garison; il
            escrie: «Biauvais! Or avant, mi baron!» La presse desrompoit entour
            et environ. Aussi bien le fuioient et Fransoys et Frison que brebis
            fait le leus quant il voit le motton. Bauduïns de Biauvais, qui tant
            ot seignourrie, va pourfendant les rens a l' espee fourbie. Nuls ne
            l' ose aprochier d' une glave et demie; Fransoys fist reculer plus
            d' une grant archie. Il escrie Biauvais et puis aprés: «Surie! Ahi,
            Jherusalem, noble cité garnie! Ja t' aidai a conquerre sus la gent
            pai[e]nie et fu avoec Thumas de Malle le garnie qu' a murs se fist
            lever par force et par maistrie a .iiij. fers de glave: ains n' i
            doubta la vie. Onques par Sarrasin ne par leur grant lignie ne par
            le fier serpent, qui tant ot felonnie, qui sus le mont estoit de
            Tygris: coy c' on die, la le mis je a fin par le Dieu commandie;
            mais ains ne pos morir en nesune partie. Se je muir chi endroit sus
            le gent baptisie, chertes, se poise moi, car encor je m' afie que
            sus paiens sera mon espee emploïe, mais que la mort mon frere puist
            si estre vengie.» Ensi dist Bauduïns, a le chiere agentie. Il fiert
            et cha et la, entour lui estorie; n' aconsieut homme nul qui ne
            muire a hasquie. Grans estoit et possans et de fiere arramie, s' ot
            regart de lyon, jouvente bien taillie; jusqu' ou pis par devant se
            barbe li baulie. Diex, qu' il estoit biaus hons! Dame sainte Marie,
            dignes ert de tenir royamme en se bailie! Bauduïns de Biavais avoit
            corps de princhier. Diex, qu' il sot bien ferir de la espee d'
            achier! Qui atains est de lui n' a de mire mestier. Et quant
            Gaufrois le voit ensement desraisnier, .xl. Fransoys, tous hardis
            saudoier, fist aler sus le prinche pour lui a damagier; par force l'
            abatirent de son courant destrier. Gerart de Nichochie, qui le
            venoit aidier, trenchierent tout par mi le bon hauberc doublier
          
            que les boiaus li fisent verser ou sablonnier. Ou gentil marissael
            n' i ot que cour[e]chier: d' une hache a .ij. mains feri .j.
            chevalier: nés estoit de Nimaye, on l' apelloit Garnier: a le terre
            le fist voler le hanepier. La veïssiés bataille et mortel
            encombrier, nacaires et buisines sonner et grailloier et les navrés
            crier et raënson prier. Onkes nuls hons ne vit si mortel encombrier
            ne tant noble vassal ochirre et detrenchier: tels s' en cuide fuïr
            qui a encontre fier. .XX. contes i morurent a l' espee d' achier et
            .ij. bannerés, tout noble chevalier, et .lx. hommes, qui furent
            saudoier. Esmerés i fu pris, che fu au commenchier, et J[eh]ans de
            Ponthieu, qui moult ot le coer fier, et .l. vassaus qui terre ont a
            baillier. Bauduïns fu a pi[et, ou n' ot que courecier;] il escrie:
            «Biau[vais! Or avant, mi guerier!] Ahi, Jherusalem, dont li mur sont
            plenier: ne vous verrai je plus ne estet ne iver? Ja m' avés mainte
            nuit fait devant vous veillier et estre en le bataille et main et a
            nuitier c' onques je ne rechieut si mortel encombrier que je fai
            aujourd' ui contre se losengier que mon frere traï, s' en rechieut
            main deni[e]r. Diex, lasiés me tant vivre qu' il en ait son loier!»
            Bauduïns de Biauvais fu a piet en l' estour et regarde Gaufroi, le
            fellon traïtour; mais il ne poet a lui avenir par nul tour, dont il
            ot a son coer grant doel et grant dolour. L' espee tient ou pong,
            qui gete grant luour, et fiert .j. chevalier par si grande fierour
            le bras atout [l' ]escut li abat sus l' erbour. Mais ne voit entour
            lui vassael ne vavassour qu' adont li peüst faire aïde ne secour;
            souvent reclaime Dieu, le Pere creatour. .XL. chevalier de France le
            majour assalent Bauduïn a force et a vigour. Malement lui ala,
            seignour, a chellui jour: s' espee li brisa par le heus paint a
            flour, dont sacha .j. coutel, mais trop ot petit tour. Ferus fu d'
            une pique par se tres grande irour qu' il reversa a terre; la en ot
            du pïour: Bauduïns fu saisis d' un moult noble seignour qu' a
            Gaufroi le rendi, qui l' en donna s' amour: n' en vausist pas tenir
            d' avoir plaine une tour. «Hé, Diex», che dist Gaufrois, qui coer ot
            boiseour, «maugré le vostre non [en] ai hui du melliour! Li
            preudomme ont souvent pour bien faire mal jour. Je ne sai si mal
            faire que j' aie du peiour; tout adés vaurai vivre en mauvaise
            labour, car nuls preudons ne peut venir a grant honour.» «Hé, Diex»,
            che dist Gaufrois, «com je sui eüreus quant j' ai aujourd' ui pris
            mes anemis morteus et cheuls par qui j' estoie et jour et nuit
            doubteus que je ne fuisse ochis com chetis dolereus! Tout l' avoir
            de che monde ne prenderoie d' eus; en Frise les menrai, le païs
            amoureus: la les ferai mengier des bestes et des leus!» Lors escrie
            a se gent li leres envïeus: «Baron, or tost as autres! Qu' il n' en
            escape .j. seus!» Quant Rose la roÿne, au gent corps gratïeus, a
            veüt avenir les [pesans] fais piteus et v[oit sa gent fuïr hors] de
            l' estour morteus, [«Haus Dieux», dist la roïne, «puis]sans et
            vertueus, sera dont desconfis li poeples scïenteus? Hé, roÿne d'
            Escoce, noble corps savoureus, dessus nostre barnage est li jours
            perilleus! Hé, roÿne de Cypre, comme Gaufrois est prex! Li Anemis li
            aide, qui tant est angoiseus; en le fin sentira d' infer le bruians
            feus!» Roze, chelle roÿne, quant voit sa gent morir, ot si grant
            doel au coer du sens cuida issir. Et li Frison les vienent tellement
            envaïr, Cyprïen, Escochois commenchent a fuïr et li boin Boulinois i
            morurent martyr. Prises furent les dames, ou il n' ot qu' esmarir;
            on les rendi Gaufroi, qui tost les vint veïr. Quant vit Rose sa
            femme, lors li dist par aïr: «Dame, par chellui Dieu qui tout poet
            garentir, s' a Nymaie venoie, c' on doit de moi tenir, assés tost
            vous feroie de male mort morir! O ches autres roÿnes vauroit mes
            corps gesir ou despit de vous fiex qui me voillent haïr!» «Leres»,
            dist la roÿne, «Diex te puist maleïr! J' ains assés miex le mort qu'
            ensi vivre et languir; ne te porroie amer ne le tien corps cherir:
            tu vendis mon seigneur, qui tant fist a cremir!» Adont le fist
            Gaufrois monter sans alentir. Dessus .j. palefroi fist le dame seïr,
            les autres .ij. roÿnes, ou il n' ot qu' esmarir. Elïenor la belle
            cuida du sens issir: «Lase», dist la dansele, «[que] j' ai tout a
            souffrir! .VII. ans me fist mes freres en sa prison servir: or
            cuidai avoir pais et il me faut cheïr! [Dame sainte Marie, voelliés
            m' arme garir] et de desesperanche me voeilliés garantir; car chius
            qui prent en gré quanqu' il poet avenir, li prestre le nous font en
            penanche vertir.»
          
            Le bateille est vaincue et li champs acuités; pris i fu Bauduïns,
            Jehans et Esmerés et .l. barons a esporons dorés et la roÿne Rose,
            ou grans ert li biautés, la roÿne de Cypre et d' Escoche delés, la
            belle Elÿenor, qui tant ot de bontés: chascune ot palefroy qui bien
            fu afeutrés. A .x. Frisons les a Gaufrois livrés. «A, Dieu», che
            dist Gaufrois, «de bonne heure fui nés quant j[ë] ai cheuls de cui
            iere si poy amés! Or sui moult eüreus qui les ai atrapés: n' en
            prenderoie mie .xiiij. royautés. Ja li roys des Fransoys n' en
            portera les clés, ains les menrai en Frise: a moi est li regnés; la
            en ferai justiche tout a mes volentés, car se li roys de Franche les
            a emprisonnés, convoiteus est d' avoir: qui l' en donroit assés,
            assés tost les aroit de prison delivrés, si em poroie encore estre
            par eus grevés. Ne les menroie en Franche pour .xxx. roiautés, ains
            les menrai en Frise, dont sires sui clamés.» Ensi disoit Gaufer, li
            traïtres prouvés. Tels cui[de] autrui grever de fais ou de parleirs
            qu' en aucune manniere il li avanche assés. Moult ot Gaufrois grant
            joie, si va Dieu aourant. La nuit sont demouré sus le champ
            verdoiant dessi jusqu' au matin. Gaufrois fist faire .j. banc que
            tout se deslogaissent, chevalier et serjant, et que chascuns alast
            en son lieu repairant, dont se vont li baron de Gaufroi departant.
            Gaufer au departir leur a fait donner tant d' avoir, de richeté, d'
            or et d' argent luisant que chascuns va Gaufer en son coer si
            prisant que pour vivre et morir du tout a son commant. Gaufrois
            prist les Frisons de Frise la devant, les prisons lor bailla et lor
            dist enn oiant: «Gardés que chil prison ne voisent eschapant, car se
            je en perdoie le plus petit sergant, je vous feroie pendere com
            larron soudoiant.» Et chil ont respondu: «Ne vous alés doubtant: il
            n' eschaperont mie, se che n' est en volant.» Li Frison, qui
            estoient a Gaufroi le felon, ont tous les chevalier qu' i tenoient
            prison acouplés tous essamble de cordes environ: ensement c' on
            acouple vaches sus le sablon furent loiet de cordes ensamble li
            baron. Esmerés fu devant, qui coer ot de lion, et li dus de Ponthieu
            fu aprés, che dist on, Bauduïn de Biauvais, qui blanc ot le grenon.
            Tout ensement que beste acouplés le mainn' on, batant trestoute jour
            leur costes d' un baston. «Hé, Diex», dist Esmerés, «quelle
            destruction il nous est avenu par Gaufroi le larron: chius Sires le
            confonde, qui Longis fist pardon!» Et Gaufrois leur escrie: «Fil a
            putain, glouton! Juret aviés ma mort et ma destruction: mais vous l'
            arés devant a ma division: en Frise vous menrai ent grant
            chetivison; sitost que je venrai dedens ma region, traiener vous
            ferrai d' un destrier arragon et puis serés pendu a guise de larron.
            Trop m' aveis gerroiet; or en arai quorun. A tort m' avés rethé de
            mortel traïson: ains ne vendi le roy au roy Rouge Lyon, ains fu mors
            en bataille, Diex li face pardon! Coi que j[ë] aie eüt pour lui
            grant marrison, n' en maudirai ja l' ame, ce n' est mie rayson.»
            Bauduïns de Biauvais, quant oï le glouton, se li a respondu a moult
            haute rayson: «Par Dieu, leres traïtres, che ne vaut .j. bouton! Mon
            frere avés vendu au linage Mahon: et se vous volés dire ichi endroit
            que non, je vous en liverai maintenant mon baston, si m' en
            combaterai a loy de champion; se ne vous fai jehir icheste
            mesprison, si me fachiés boulier dedens .j. cauderon ou ardoir en
            .j. fu, qui soit fait de charbon.» «Vassaus», che dist Gaufrois,
            «vous parlés en pardon; or voi que me tenés si endroit a bricon qui
            volés que je gete ichi a mon talon che que tieng e[n] ma main: se n'
            est mie falson d' omme qui se cognoise a bien ni a raison.»
            «Vassaus», se dist Gaufrois, «moult envis je feroie che que m' aveis
            requis: che n' est mie la voie, car puis que je vous tieng ch' est
            che que je voloie. Il a passé .xx. ans que n' och sollas ne joie,
            car de vostre venue tout adés me doubtoie, et si m' estoit avis que
            par vo mains morroie. Or en sui asseür: huimais n' en doubteroie ne
            Dieu ne tout ses sains ne homme que je voie que vous en puist
            aidier; au pis le meteroie. Dieu ne le Mere Dieu ne saint a cui on
            proie ne doubte ne ne crieng qu[e] mais perdre vous doie. Tout l'
            avoir de che monde pour vous ne prenderoie, car je sui bien
            chertains, s' escaper vous laissoie, qu' encor, si vous poiés, en
            fin par vous moroie. Or vous garderai bien, car homme ne creroie si
            tout adés, par Dieu, d' encoste vous n' estoie. Escaper ne pöés,
            pour coze que je voie, se vous ne devenés trestout oisel de proie.
          
            Hé, Diex, que volentiers ichi vous penderoie! Pas n' i seré pendut,
            la terre n' est pas moie; en lieu vous penderai ou voeil que [je]
            vous voie tout les jours a journee qu' aleir chassier vorroie.»
            Adont les fist tant batre d' une lee coroie que li sans en filioit
            sus l' erbe qui verdoie. «Hé, Diex», dist Bauduïns, «vrais Peres,
            qu' il m' anoie que lassai Godefroi, qui les paiens maistroie! Ahi,
            Jherusalem, volentiers te verroie; si mar te degerpi, je croi qu' a
            Dieu anoie. Mar laissai Godefroi et sa maisnie coie; mile fois m' en
            pria, mais, chertes, ne voloie demoureir avoec lui pour chou que je
            savoie le grande traïson de Gaufroi, que renoie Dieu et le Mere
            Dieu; en riens ne s' i ralloie. Tant ai au Sarrasins criet souvent
            Monjoie, en bataille esprouvés mon branc qui reflamboie; pour riens
            qui avenist morir je n' i pooie: et atrapés sui chi, dont forment il
            m' anoie.» Hé, Diex, qu' a grant dolour et a poi de soulas estoient
            li baron, car on les fiert a tas! Gaufrois lor fist donner plus de
            .c. hatiplas: nient plus il ne les prise que le soris fait chas
            quant a ses dens le tient et il en fait ses gas. Souvent parole a
            eulz, ensi c' uns avocas qui va solefïant devant juges ses cas, et
            disoit lor souvent: «Or vous ai mis au bas! A tort m' avés mis sus
            que j' estoie Judas, si en serés pendut: tels en ert vous estaes; ne
            vous en poet garder ne prinche ne prelas, Diex ne le Mere Dieu ne li
            corps saint Jonas ne vous i poet aidier nient plus c' uns
            po[ur]chiaus cras.» «Leres», dist Esmerés, «trop metés Dieu au bas!
            Mais s' onkes ot poisanse, ton loier en aras; encore ai bien fïanche
            qu' en tel lieu nous merras ou nous arons secours et tu i demouras,
            car qui se fie en Dieu, il a des biens a tas.» «Je ne sai», dist
            Gaufrois, «ou tu te fïeras, mais aider ne t' en poet ne Diex ne
            Sathanas; si les en miés au pis, ja ne m' escaperas.» Ensi disioit
            Gaufer; mais che n' est mie estas, car puis li osta Diex les prisons
            de ses las, et si cheï du mont en le valee bas. Or chevauche
            Gaufrois, orguelleus durement; des prisons qu' il avoit ne presist
            nul argent, che dist que droit en Frise les emmerra briement pour
            che qu' a son voloir les pendera au vent. Le droit chemin de Franche
            laissa il et sa gent; pour aleir en Hainnau le droite voie prent. A
            Doway s' avala et prist herbergement; a Anchin l' albeÿe s' ostela
            proprement. L' endemain s' en parti aprés l' ajournement; en
            Ostrevant entra, qui [sus] Hainnau s' estent. Deseure Valenchienes
            chevauche fierement si qu' a l' eure de vespres choisi .j.
            mandement, .j. nob[i]le chastel qui fors fu durement, seans sus une
            roche, assis fu droitement; si demanda ses hommes: «Or me dites
            comment on claime che chastel que la voi en present.» Et dist .j.
            chevaliers: «Je vous ai en couvent on l' apele Sebourc en chestui
            casement; le sires de Sebourc en tient le tenement, mais n' est pas
            ou païs: il [a] ja longement demouret outre mer sus la pay[e]ne
            gent; O le conte de Flandres passa mer vraiement.» «Par Dieu», che
            dist Gaufrois, a cui Nimaie apent, «du chastel voeil anuit prendre
            herbergement et demain droit a Mons, qui sus Troulle s' estent, che
            sarra ma journee pour aleir belement; mi homme sont navré, s' irai
            tout douchement.» Et chil ont respondu: «A vo commandement.» Dont
            vont vers le chastel chevauchant fierement. La dame du chastel, que
            biauté ot forment, quant elle oï parler que la vint telle gent, son
            chastel fist fremer tost et apertement: le pont a fait lever, qu' a
            grandes kaines pent, et le porte couliche avalei vistement. Es vous
            Gaufroi de Frise, qui son chavael descent: devant les autres vint,
            mais ne fu pas gramment. Voit la dame lassus, lors cria hautement:
            «Dame, ouvrés vo chastel! Nous sommes bonne gent! Laissiés moy
            herbergier lassus isnelement et metre mes prisons et mon corps
            seulement; je vous ferrai donner mille livres d' argent. Et s' il
            est hons vivans qui vous robe noient, tantost le ferai pendre et
            encrüer au vent et si vous renderai le vostre vraiement.» «Sire»,
            che dist la dame, «vous parlés sagement. Pour Dieu ne prendés [mie]
            che fait a mautalent, car en che chastel si sui moult priveement: je
            n' i ai c' une fille, que j' aime loiaument, et .j. sien fil aussi,
            qui a moult grant talent de rechevoir colee qu' a chevalier apent et
            si n' a que .xvj. ans; mais j' ai Dieu en couvent qu' il n' i a plus
            hardi jusqu' a l' Arbre qui fent ne prinche en cheste terre qui tant
            d' avoir despent: .vij. ans a engagie no terre plainement; de
            gaeignier avons besongne grandement, car par Dieu il n' i a chaiens
            or ni argent: usure nous mengüe et afine forment.»
          
            «Sire», che dist la dame, «ne vous doit anoier se je vous ai fremmé
            mon bon chastel plenier, car de perdre n' avons besongne ne mestier,
            car le fiex de ma fille me fait moult courechier, car tout adés il
            voilt jouste[r] et tournoier; puis que le miens maris volt outre mer
            nagier O le conte de Flandres, le nob[i]le princhier, nous a tout
            despendu que nous [n' ]avons denier: .vij. ans m' a convenut mes
            rentes engagier.» Li Bastars, quant oï sa dame desraisnier, dessus
            une tourele se prist a avanchier et a dit a Gaufroi, le traïtour
            lasnier: «Sires, qui estes vous qui voilés herbergier ens ou nostre
            chastel venir et hostoier?» «Amis», dist li traïtres, «je ne le doi
            noier: je sui roys de Nimaie, si l' ai a justicier.» «Sire», dist li
            Bastars, «je me vois sans targier ouvrir nostre chastel et le pont
            abassier, mais qu' en couvent m' aiés sor Dieu le Droiturier qu'
            ains vostre departie me ferés chevalier.» Et Gaufrois respondi: «Che
            fait a otroier; je ne vous en fauroie pour les membres trenchier.»
            Adont va li Bastars briement desverroullier le porte du chastel et
            Gaufer festïer. Gaufrois voit le Bastard, grand et corsu et fier:
            «Hé, Diex», se dist Gaufrois, «qui tout as [a] jugier, con che est
            grant domages, se Diex me puist aidier, que chius enfes ichi n' a
            grant terre a baillier! Par povreté faura qu' il devinge hoerrier,
            murdreres en .j. bos pour marchans espiier. Il a crueuse chiere pour
            gens adomagier; n' est [hons], s' il vint en age, qui l' ose
            courechier.» Gaufrois voit le Bastard, qui fu grans et furnis de
            menbres bien tailliés et s' avoit fier le vis, les bras gros et
            quarés, s' avoit les poins massis, s' ot jambes bien taillies, s'
            avoit les piés voitis, le menton fourchelu et le corps bien garnis;
            lés fu par les espaulles, bien tailliés par le pis, belle bouche
            petite, les dens blans et petis, le nés droit et bien fait et deliés
            les sourchis, les iex vairs et rians, amourables, traitis; .x. piés
            avoit de haut. Tant estoit posteïs qu' il levast a .ij. bras .j.
            grant palefroi gris. «Hé, Diex», se dist Gaufrois, «vrais Roys de
            Paradis, chest enfant engenra, je croi, un anemis! Diex, qu' il fera
            de mauls, s' il est longement vis! Je ne vauroie mie estre de lui
            servis, car souvent cuideroie estre de lui murdris.» Et li Bastars
            li crie, qui tant estoit hardis: «Sire, a coi pensés vous? Pour le
            corps Jhesu Cris, venés hardiement ens ou nostre pourpris, car je
            vous asseüre ja n' i serés ochis si vous n' avés mesfait a mes
            carneus amis.» «Nennil», che dist Gaufrois, «de che sui je tous
            fis.» Li Bastars se regarde: dessus les prés flouris voit venir les
            prisons, qui plouroient toudis, car li sans lor saloit en .v. lieus
            ou en .vj.; tenrement vont plourant en criant a haut cris: «Diex,
            voilliés nous aidier, sire Sains Espiris!» Quant li Bastars les
            voit, se a geté .j. cris; puis demande a Gaufroi: «Ou avés ses gens
            pris? Sont che dont mordreür qui vont par le païs?» «Nennil», che
            dist Gaufer, «mais il valent trop pis, car eulz et leur linages m'
            ont fait pluseurs despis; or les ai par me force en bataille
            conquis, si que je les emmainne en Frise, mon païs: illoec les
            penderai comme larons chetis.» «Sire», dist li Bastars, «sont che
            gent de haut pris?» «Oïl», che dist Gaufrois, «chius a ches cheveus
            gris est sires de Biauvais, contes de Biauvesis, et chius d' encoste
            lui a ches biaus dras partis, il est dux de Ponthieu; et tous li
            plus petis est clamés Esmerés: che vous di qu' il est fils a le
            roÿne Rose, dont j[ë] ai le corps pris, car vés la .iij. roïnes,
            blanches com flour de lis, et li autre delés est dame moult gentis.»
            «Chertes», dist li Bastars, «si paierés leus lis, car je sui povres
            hons, n' ai terre ne païs, et si voil dou vin bore et combatre
            toudis.» «Sire», dist li Bastars, «vous soiés bien venus, car on
            doit festïer les riches et les drus. Vous avés bons prisons et de
            haut lieu venus: ja vauroie or avoir .xxx. florins la sus et je les
            veïsse ore par le geule pendus.» Grant joie en ot Gaufrois quant les
            mos ot oüs. Le mere dou Bastard a les mos entendus et le non des
            barons, que bien a conneüs, et le non la roÿne; dont geta ses argus
            sus le ber Bauduïn, si dist: «Peres Jhesus, cheuls que voi chi
            endroit si tristres et si mus sont oncle mon enfant, cousin, ami et
            drus; cheste dame est sa taie, par Dieu qui fu vendus. Ahi, Gaufrois
            de Frise, tu t' ies mal embatus! Se le mien fiex savoit con tu as
            decheüs les siens amis carnés, mal seroies venus! Chertes, je li
            dirai, je ne m' en tairai plus. Par che point porra estre li mien
            fieux congneüs de son noble linage, amés et chiers tenus; s' il a
            bon sanc en lui, si les ait secourus; se mes fiex est couars, il ne
            vaut .ij. festus:
          
            au besoing voit li hons dont il est chiers tenus.» Diex, que le
            damoisele fu au coer cour[e]chie quant vit les prisonniers c' on
            faisoit vilonnie! La dame regarda, qui fu desconseillie, car moult
            piteusement la roÿne larmie. «A, dame», dist la belle, «ne me
            connissiés mie ne vo fil Bauduïn, a cui je fui amie, mais je vous
            cognois miex que vous moy la motie, si ne vous vi ains mais, se Diex
            me beneïe, mais j' ai oï parler de vous plus d' une fie: taie estes
            mon enfant, si ne vous en has mie, et chil autre baron si sont de sa
            lingnie et oncles mon enfant, car je oi druerie a son frere germain,
            s' est bien drois que je die a mon loial enfant le grande vilonnie
            c' on fait a ses amis, dont je sui cour[e]chie.» Puis dist a l'
            autre mot: «Je ne li dirai mie, car je sai moult tres bien de lui
            tel fellonnie que, s' il savoit le vrai de cheste derverie, il
            courroit sus Gaufroi comme beste esragie; or ne porroit durer, si
            touroit a folie, s' en porroit bien morir a doel et a hasquie; et se
            je ne li di, che sara grant sotie: espoir par aucun tour leur
            porroit faire aïe. Chertes, je li dirai, se Diex me beneïe!» Adont
            monta Gaufrois en le sale voltie; les prisons i mena, que nul n' en
            i oublie; en une tour les fist enfremer la nuitie. A dames fist
            baillier une chambre jolie et si les commanda a sa chevalerie. Et li
            souspers fu prés: .j. sergans l' iaue crie. Li Frison sont logiet
            enmi le praierie. La mere du Bastard ne s' i est atargie: en une
            chambre entre, dolante et courechie. Ne se scet conseillier; moult
            se merencolie; tenrement va plourant; piteusement larmie et dist:
            «conseilliés moi, douche Virge Marie!» Atant es le Bastars, qui sa
            mere a choisie plourant moult tenrement; adon haut li escrie: «Ma
            mere, qu' avés vous, qui menés telle vie? Vous ont chil chevalier
            requis de villonnie? Oïl, je le voi bien: il i a felonnie. J' irai
            fremer no tour, qui est desverroullie, et puis irai tuer toute le
            compaignie.» «Dame», dist li Bastars, «dites moy vous secrés: qui
            vous a riens mesfait? Bien dire le pöés.» «Biaus fieux», che dist la
            belle, «trop est mes coers irés que si tres viex tenus est li vos
            parentés: mout est vostres linages honnie et vergondés par le fellon
            Gaufer, qui chi est hostelés.» «Comment!» dist li Bastars. «S' est
            Gaufrois mesesrés encontre mon linage dedens ches herités?» «Biaus
            fiex», che dist la belle, «autre coze sarés: n' en sai qu' en avenra
            ne que vous en ferés, mais je vous dirai che dont plourer me vaés:
            veïstes vous orains amener par ches prés ches gent[is] chevaliers,
            loiés et acouplés? Li .j. en est vous oncles, ch' est fine verités,
            et li grans chevaliers qui est viex et barbés oncles fu vostre pere,
            si voir que Diex fu nés. Veïstes vous la dame a gannes dras fourés?
            Che fu mere vou pere: a taie le tenés. Or les a bien Gaufrois
            laidement atrapés; et pour che le vous di, biaus fiex, que vous
            querés sens et avis et forche au plus tost que pöés pour aidier vous
            amis qu' en tel peril vaés, car vous estes bastars, mais de tel lieu
            venés que par le fil d' un roy fu vous corps engenrés: ne fu pas .j.
            chetis ne ribaus avolés ne le fiex d' un vilain, ja mar vous en
            doubtés, enchois fu le plus biaus et li miex doctrinés qui onques
            fust au monde puis que Diex fu penés. Du linage de Chisne, chertes,
            biau fiex, venés, si en devés plus estre hardis et redoubtés. Et .j.
            bastars doyt estre tellement naturés qu' il doit estre hardis,
            corageus et ozés; aidier doit ses amis, n' en doit estre laissés,
            car quant .j. bastars est hardis et adurés et qu' il est au besoing
            de ses amis privés il est de ses parens biaus cousins appelleis et
            si n' eüst vaillant .ij. deniers monnaés. Par .ij. poins, biaus dous
            fiaux, est li bastars amés: premiers par hardement, ensi qu' oï
            avés: s' uns bastars est cowars, s' ai de l' avoir assés, rentes et
            revenues et deniers monaés, il est par son avoir souvent cousins
            clamés; par l' un de ches .ij. poins est bastars honnerés. Et se li
            bastars est povres cowars prouvés, il est de tous ses proismes
            cachiés et deboutés ne d' omme nul vivant n' est cousins appellés,
            ains dist on que che est .j. truans esgarés ne car il ne fu onques
            de leur sanc engenrés, ensi est il adés chetis maleürés et fust bien
            gentis hons, estraes de tous costés. Et pour che je vous di, biaus
            fiex, que vous visés, comment que soiés povres et d' avoir mau
            moeblés, s' aiés le coer hardi ou ja riens ne vaurés. Ressamblés
            vostre pere, qui tant fu naturés, qui fu li plus hardis de .xxx.
            roiautés et tous li plus gentis qui soit en .c. chités.»
          
            «Dame», dist li Bastars, qui fu grans et quarrés, «ne sai qui fu mes
            peres, mais tré bien le savés, si vous prie pour Dieu, qui en crois
            fu clöés, quant vous estes a kois, c' un bon vous m' en donnés.»
            «Dame», dist li Bastars, qui moult ot le corps gai, «or me jurés
            vous foi et je vous en crerai: sont che dont si mi proisme qu' en
            che point veüt ai?» «Oïl», dist le dansele, «par Dieu qui fist le
            glai; [et] pour chou le vous di que si grant doel en ai que je croi
            vraiement que de dolour morrai pour l' amour de vo pere, a cui m'
            amour donnai, ains trestout son linage ne ja ne lor faurai; et pour
            tant vous ai dit le meskief que je sai, qu' au besoing voit li hons
            son ami de coer vrai.» «Mere», dist li Bastars, «sachiés que trop m'
            anoie que je voi mes amis en si tres poi de joie; sachiés que
            volentiers, voir, je les secouroie et che felon Gaufroy a mes mains
            ochiroie: jamais ne mengerai, par cheste teste moie, si arai mis
            Gaufroi et les siens en tel voie qu' il diront l' un a l' autre,
            enchois que demain voie: ' Dëables i ait part qu' en che chastel
            entroie: .j. hoste avons trouvé qui nous vent chier sa proie!'
            Chertes, moult volentiers Gaufroi je honniroie. Or avisons .j. tour,
            que, se je le tuoie, tels .c. en a chaiens que tuer ne porroie.»
            «Mere», dist li Bastars, «conseillier me devés comment je puisse
            aidier mes bons amis carnés que chius leres Gaufrois a ensi
            atournés.» «Biaus fieux», dist li dansele, «.xxx. freres avés: tout
            sont fil de vo pere, si les ot engenrés en cheste ville chi, de che
            ne vous doubtés, es jones puchelletes plaines de grans biautés; se
            les .xxx. bastars aveukes vous avés et vous soiés preudomme, vous
            amis secourrés. Je vo prie, biaus fieux, coer de lyon prendés: ne
            redoubtés la mort: pour Dieu, ja n' i pensés, car qui redoubte mort,
            par Dieu qui fu penés, ja biaus fais ne serra de par lui akievés.»
            «Mere», dist li Bastars, «par Dieu le fil Marie, quant j[ë] ai
            trente freres, c' est belle compaignie, je ne doubte Gaufroi une
            pomme pourie!» Dont issi du chastel, qui point ne se detrie, par le
            ville s' en va, qui ne s' atarga mie; a ses freres s' en va,
            hautement leur escrie: Seigneur, si vous m' amés, si me faites aïe:
            .j. peres nous gainga par grande druerie.» Lors leur conte le fait
            de sa noble lignie que Gaufrois amena en icheste partie, comment il
            furent pris a doel et a hasquie et comment sont lassus en le tour
            bateillie enfremet en prison, menant hydeuse vie. «Or vous pri,
            biaus seigneur, pour le Virge Marie, que me voilliés aidier d'
            aventurer vo vie pour aidier vostre sanc et le vostre lingnie!» Et
            chil ont respondu: «Nous ne vous faurons mie!» Adont trestout
            ensamble ont lor voie aquellie; entré sont ou chastel et li Bastars
            les guie. Par dedens une chambre qui luist et reflambie sont entré
            li bastard trestout a une fie, dont lor dist le dansele: «Diex gart
            le compaignie! Or pensés dou bien faire, seigneur, je vous en prie!»
            Et chil ont respondu: «Ne vous en doubtés mie: ou nous i morrons
            tout a doel et a hasquie ou nous conforterons chiaus de nostre
            lignie.» La se sont li bastard tenu par compaignie et sont la
            demouret toute nuit a nuitie qu' il fu tans de souper: .j. sergans
            l' aigue crie. Gaufrois fu ou palais aveuc sa baronnie; la dame du
            chastel manda par compaignie et sa fille ensement, qui de biauté
            flambie, puis le fist asseïr et douchement lor prie de bore et de
            maingier tout a lor commandie. Et Rose la roÿne, qui de coer fu
            marrie, estoit en une chambre, dolante et courechie, avoekes la
            roÿne de Cypre la garnie, la roÿne d' Escoche, Elÿenor s' amie. Ses
            .iiij. dames chi dont je vous senefie furent en une chambre; n' i a
            chelle ne die: «Diex, donne moy la mort, car je has trop ma vie!»
            Diex, que Rose la dame oit le coer irascu! «Ha», dist elle, «Gaufer,
            quant te verrai pendu, qui moi et mon linage as ensi descheü? Par
            toi sont mi enfant si laidement perdu que jamais ne seront en estaet
            revenu!» Ensi disioit la dame, qui si dolante fu. Et li leres
            Gaufrois, qui li corps ot membru, estoit ens ou palais et avoec lui
            si dru; la boivent et mengiewent, grant deduit ont tenu. La mere dou
            Bastard n' i a arresteü: elle prist .j. chapon et .j. pasté cornu et
            se vint en le chambre ou la roÿne fu, qui plouroit tenrement de che
            qu' est avenu. Quant le voit la dansele au gent corps esleü, se li a
            dit: «Roÿne, laissiés ichest argu; ne vous desconfortés ne aiés doel
            eü. Mengiés et si prendés che que vous ai tendu, se menés lie chiere
            et si aiés beü: chou qui gist en peril n' est mi[e] tout perdu.»
            «Dame», dist le dansele, qui tant ot cler le vis,
          
            mengiés et si buvés, pour Dieu de Paradis, car je vous [jur] sor
            Dieu, qui est Peres et Fils, se m' entente saviés, douche dame
            gentis, lie chiere menriés, si m' aït Jhesu Crist. Bien estes
            arrivee en ichestui pourpris; en che chastel avés trouvé des bons
            amis: encore j' ai chaiens, en chertain le vous dis, tels .xxx.
            demoisiaus, grans [et] fors et furnis, de coi vous estes taie; pour
            voir le vous plevis.» «Taie?» dist la roïne. «Et qu' est che que tu
            dis? Convient il que mes corps soit de vo escarnis? N' ai ge mie
            assés mal? Se ne me faites pis: vous faites grant pechié, dame, che
            m' est avis, qui ensi me gabés; trop est mes corps honnis.» «Dame»,
            che dist la belle, «par le corps Jhesu Cris, ja eüstes .j. fil, qui
            chaiens fu nouris .xv. ans de bonne eage: il i vint moult petis.
            Bauduïn ot a non li damoisiaus faitis; trouvés fu lés .j. bos en
            ichestui païs delés .j. chevalier qui sus ches prés flouris morut
            amerement. Et mes peres gentis, qui le trouva morant, moult en fu
            esmaris; de l' enfant demanda et de tous ses amis, et il li recorda
            et par fais et par dis qu' il estoit de Nymaie a le roÿne fils et
            que droit a Bollongne ert li enfes tramis pour doubte dou parastre
            car il n' en fust murdris. Mes pere le garda .xv. ans tout acomplis.
            Bauduïns, qui fu biaus, courtois et agentis, ot l' amour de mon
            corps, si m' en remest .j. fils, grans et poissans et fors,
            redoubtés et ardis; puis ot de .xxx. femmes l' amour et les delis
            dont il ot .xxx. fiex, en chertain le vous dis. Je lor ai lor linage
            recordet et apris, si les ai en me chambre armés et fervestis pour
            ochirre Gaufroi, qui est vous anemis. Et pour che le vous di, noble
            dame gentis: lie chiere menés, si prendés liet avis, car li Bastars
            mes fieux, qui tant par est gentis, vous salue par moi et dist qu'
            il est commis pour vous a delivrer ains qu' il soit mïedis. Dormés
            sceürement, roÿne de haut pris, car Diex vous aidera et li Bastars
            mes filx.» Quant la dame l' entent, si geta .iiij. ris, et puis a
            dit as dames, qui les cors ont maris: «Mengiés et si buvés, dames,
            pour Jhesu Cris: tels paiera l' escot, ains .ij. jours acomplis qui
            ne nous donroit mie dou sien .j. paresis.» Quant Rose la roïne
            entendi les argus de le mere au Bastard, dont va löant Jhesus, si a
            dit as roïnes: «Ne vous dementés plus, car Dieux nous aidera, qui en
            crois fu pendus.» La dame ti[n]st le coupe ou li vins estoit crus,
            si le but toute hors. Li vins et sa vertus li fist adont chanter, si
            que ses chans oüs fu de tout le barnage en la sale cha sus. On le
            dist a Gaufroi, qui moult e[n] fu confus: «Sires, vous ne savés, par
            Dieu qui fu vendus: le vostre moullier chante: coers li est
            revenus.» La mere du Bastard ne s' i arresta plus; elle vint a
            Gaufroi, si dist: «Sire menbrus, je vieng de vo moullier en le
            chambre la jus, si l' ai mis en le voie pour oster ses argus tant
            qu' encore serrés ses amis et ses drus. Le pais serra refaite de
            vous deus toute sus; mais que de biaus parlers soit vous corps
            pourveüs, encore anuit l' arés pour faire les biaus jus. Alés a li
            parler, n' en soiés plus tenus, et d' aucuns biaus parlers et
            amoureus salus fachiés a le roÿne; vous en estes tenus, car vous
            avés ses proismes laidement abatus. Ch' est une royaus dame, si dois
            estre esmeüs a li reconforter. J' ai ses fais entendus: il ne tient
            fors qu' a vous, issi m' aït Jhesus! que ne soiés de lui amés et
            chiers tenus.» Et quant Gaufrois l' entent, li sans li est meüs; ne
            fust mie aussi liés pour les mos qu' a oüs qui li eüst donnés .x.
            mars d' or fundus. En estant se leva li leres malostrus; outre le
            table saut, mais il est mal salus, car il ch' est abuchiés, si car
            il est cheüs: a si grande destrece cheï tous estendus qu' il s' en
            fali petit les genous n' a rompus; mais il n' i aconta vallissant
            .ij. festus pour le joie qu' il ot. S' en va li deurfeüs a le
            chambre des dames, si est entrés en l' us; a .j. genoul se mist, ou
            li dras fu rompus, si que li sans en chiet a le terre tout jus. A le
            roÿne Rose fu aussi bien venus c' un leres a gibet, quant il [i] est
            pendus. Gaufer entre en le chambre, si a dit en oiant: «Dame, roÿne
            Rose, entendés mon samblant: je vous jure sour Dieu que je vous aime
            tant que, se pour moy voilliés seulement faire tant qu' o vous
            puisse gesir qu' amie son amant et pardonner tout che que li fel
            mesdisant ont recordé de moi par fait outrecuidant, je ferai
            temprement que tout li vostre enfant et Wistaces meïsmes et vostre
            apartenant seront quite et delivre; et pour un soel besant
          
            qu' il ont eü de frait en le gerre pesant en renderai le double de
            tout a leur commant, mais que vous me voilliés retenir a amant et
            monstrer bonne chiere si comme est aferant, car je vous aime plus
            que persone vivant. Or ressoions d' acort; alons nous racordant.»
            «Leres», dist la roÿne, «a coi vas tu pensant? Jamais ne jerai nuit
            lés ton corps sodoiant! Ensamble arons amour, acort d' ore en avant
            ensement que doy kien qui vont .j. os tyrant.» Quant la roÿne Rose
            ot le glouton Gaufroit qui de ravoir s' amour forment le tangonnoit,
            lors li a dit: «Fu[i] t' ent, fel gloutons malëoit: pour tout l' or
            de che monde mes corps ne t' ameroit.» «Par foi», che dist Gaufrois,
            «et on le me disoit! Pas ne fuisse venus, se Jhesus bien m' ottroit,
            s' on ne m' en eüst dit ensi c' on amentoit; pour chou m' i embati,
            si qu' il ne vous anoit.» «Par Dieu», dist la roÿne, «je croi qu' on
            vous moquoit!» «Dame», che dist Gaufrois, «s' ensi estre pooit, a
            tous les jours du mont mes corps vous serviroit et vous et vo
            linages de moi amenderoit, car je vous aime tant que vo corps me
            dechoit, ni onques en fis mal se par vous ne venoit. Or vorroie
            prier merchi, s' il me valoit; se j' avoie mesfait, mes cors l'
            amenderoit au los de vous amis, tout ensi c' on vauroit.» Quant la
            roÿne l' ot, adont li escrioit: «Au four avés esté, je vous jure ma
            foit: fait avés le falie et moult petit esploit!» Quant Gaufrois
            entendi sa courtoise moullier, de l' anoy qu' il en ot cuida vis
            esragier. De la chambre est issus; atant le voilt laissier, et puis
            est revenus ens ou palais plenier. Le dansele i trouva; adont le va
            huchier et li dist: «Damoiselle, bien me savés moquier! Entendre me
            faisiés orains a mon mengier que veniés de ma femme parler et
            desraisnier et qu' aviés entendu mon bien a son plaidier. Je vieng
            de la roÿne pour lui merchi prier, qu' encore me vorroie a son corps
            rapaisier; mais je cuidai moult bien que deüst esragier ou qu' elle
            me deüst ochirre et mehaignier. On ne doit mie ainsi faire entendre
            .j. princhier coze qui n' est pas voire, pour lui contrairïer.»
            «Sire», dist la dansele, «par Dieu le Droiturier, n' i a nient plus
            de sens en vous qu' en .j. bregier d' aleir tout maintenant parler a
            vo moullier! Elle [est] toute enivree dou vin de nou chelir, se n' i
            a point de sens pour lui a conseillier; mais demain au matin aprés
            l' aube esclairier me retrairai vers lui pour vous a avanchier.»
            «Belle», che dist Gaufrois, «che fait a outroier. Et je ferai demain
            vostre fil chevalier et dehors che chastel .j. behourt commenchier,
            et si donrai ou pris tout mon meilleur destrier: a tout le miex
            faisant le vaurai ottroier. Or pensés de la dame envers moy
            apaisier, et je ferrai demain jouster et tournoier. Et se vous pöés
            faire la dame au coer entier qu' elle voille son coer a moy
            ramoulïer, je donrai vostre fil grant terre a justichier.» «Sire»,
            dist la dansele, «che fait a otroier: je m' en vaurai pour vous
            pener et traveillier.» Dont se vont li barron reposer et couchier.
            Et la dansele vint en sa chambre a or mier, s' a trouvé les bastars,
            qui furent fort et fier. Li Bastars de Sebourc ne s' i voilt
            atargier; sa mere en appella, qui tant fist a prisier: «Mere, quel
            le ferons? Voilliés moi conseillier: irons le glout Gaufroi en son
            lit detrenchier? Chertes, che seroit murdres a fai[re] tel mestier.
            Mais on dist .j. parler souvent en [re]prouvier, c' on doit son
            anemi en tous lieus essillier: mais de faire .j. lait fait n' oï
            onkes prisier.» «Biaus fiex», dist la dansele, «voilliés moi
            escouter: je sai du roy Gaufroi le coer et le penser: il ferra le
            matin un behourt ordiner par devant che chastel, qui tant fait a
            löer pour che qu' il vous fera chevalier adouber. Et quant hors du
            chastel seront si bacheler, au miex que vous porrés vous faura
            retourner; et vous arés vo freres aussi a l' encontrer, qui bien
            vous aideront a le porte fremer et le porte couliche et le pont a
            lever. Et se Gaufroi pöés la dehors enfremer, bien porrés vous amis
            de prison delivrer et encontre Gaufroi le gerre demener. Il a
            chaiens vitailles pour longement durer que chius Gaufrois a fait
            conduire et amener, car il se pensoit chi .j. poy a reposer. Vos
            oncle et vostre ami feront secours mander; Boullenois, Biauvoisis,
            cheaus de Pontieu sur mer verront contre Gaufer leur amis visenter.»
            «Mere», dist li Bastars, «che fait a creanter; mais je ne me porroie
            a Gaufroi amonstrer: chertes, se je le voi, sans me vaura müer
            tellement que [je] croi qu' enchois mon retourner me converra a lui
            combatre et estriver. Et comment me porroie tenir de lui fraper
          
            quant il a fait mes oncles ensi deshirriter? Chertes, se je i vois,
            il le me faut tuer!» «Biaus fiex», che dist la mere, «tout che
            laissiés ester, car on oste a le fois de tel piet tel soler, de coi
            [on] vorroit [bien] vir le gambe coper.» «Biaus fiex», dist la
            dansele, «oiés que je dirai: ne soiés si hastieus ne si plains de
            bahay, ains faites trestout che que vous conseillerai. Se croire me
            voilés, bien vous aprenderai comment vengiet seront vostre ami, qui
            bien sai.» «Dame», dist li Bastars, «et je vous en crerai, voire, si
            m' aït Diex, au miex que je porrai; mais se ne puis atendre, sachiés
            que je ferai.» Dont alerent couchier, tant qu' il virent le ray du
            jour et du soleil, qu' adont virent moult gay. Et Gaufer se leva
            quant du jour vit l' assai et si homme autressi, qui l' aiment de
            coer vrai. Par le chastel se lievent et li clerc et li lay, meïsmes
            le dansele, qui fu en grant esmai. Gaufrois mande la belle; elle i
            va sans delay, lors li a dit Gaufrois: «Belle, par saint Gervai,
            faites venir vo fil: chevalier le ferai, et pour l' amours de vous
            .j. behoert estorrai; si parlés a ma dame, que j' en sache le vrai,
            se jamais a nul jour l' amour de li arai.» Et la dame respont:
            «Volentiers en parrai.» Puis s' en vint a son fil, dont ore vous
            contai, se li a dit: «Biaus fiex, venés, je vous menrai a Gaufroi;
            il vous mande.» Et chius a dit: «G' irai, mais je vous ai couvent,
            si tost que le verrai, que m' espee d' achier ou corps li bouterai!
            Menés .j. de mes freres, si dites par assai que che sui je meïsmes,
            car aler n' i porrai.» «Chertes», dist li dansele, «tel coze ne
            ferai: bien vous cognoist Gaufrois; [ja ne m' en mellerai.» «Elas»,
            dist li Bastars, «Mere Dieu, que ferai? Coument entre .ij. ieux mon
            anemit verai sans lui mettre a essil? Pour riens ne m' en tenrai!»
            «Biaux fieux», dist la dansielle,] «plus ne m' en mellerai de vous a
            conforter quant crute ne serrai.» Puis a pris le Bastart et dist:
            «Je t' i menrai.» Moult envis i ala li Bastars au coer vrai; n' ot
            pas coer de traïtre, ja ne vous mentirai. Il vint devant Gaufroi,
            qui li dist: «Je vaurai voster corps adober: chevalier vous ferai.»
            «Sire», dist li Bastard, «chevaliers devenrai; mais c' un don me
            donnés que je demanderai.» Et Gaufrois li a dit: «Je le t'
            otrïerai.» «Sire», dist li Bastars, «puisque le don arai et je le
            vous demande, ch' est, quant armés serrai que ch' est li miene
            entente, puissedi que j' arai receüt la colee, du chastel isterai et
            encontre vo corps [tout] primiers jousterai, s' arés .j. fer de
            glaive ensi comme j' arai et se je vous espargne jamais ne
            mengerai.» «Sire», dist li Bastars, qui coer ot de lyon, «chevaliers
            devenrai par tel condition qu' a vous vaurai jouster la dehors ou
            sablon, armés de toutes [armes], sus le destrier gascon. On vous
            tient a hardi et a prinche de non et qui savés de guerre assés et
            [a] foison: et quant on voilt aprendre au maistre aler doit on; pour
            otant va au mastre comme on va au garson: et qui aprent a maistre,
            miex en vault par raison.» «Par mon chief», dist Gaufrois, «tu n' as
            [pas] coer bricon! Et je t' ai en couvent que tu aras ton don. Ne t'
            en courouches [mie] se t' abas du gascon ne se je te desrons les dos
            ne le crepon.» «Sire», dist li Bastars, «je n' en donne .j. bouton;
            mais il ne vous anoit [ne] n' aiés marrison se je fiche ma lanche
            parmi vo haubregon si que li fers entame vo fie et vo pomon, car se
            je ne m' en paine, traïner me puist on!» Don commenchent a rire le
            traïtour felon, si l' en cuident a fol et a niche garchon; pour che
            que jones fu a sot le tenoit on. Gaufer li fist primiers armer d' un
            auqueton qui fu de bougherant et plains de bon couton et puis li
            fist vestir .j. auberc fremillon et dist: «Aportés moi les plates d'
            anemon: onques mieudres ne furent puis le tamps roy Charlon.»
            «Chertes», dist li Bastars, «j' en ai devotion, car bien m' aront
            mestier enscois l' Achension. Vo loier vous donrai de vostre
            haubregon.» Dont commenchent a rire entour et environ. Mais li
            Bastars n' ot joie ne consolation; il se tien bien de rire a ichelle
            saison miex que nuls couletiers qui veut une maison. Et Gaufrois l'
            adouba a sa division; les plates li lacha, ains mieudres ne vit on,
            causes de fer chausa et doret esporon et riches musequins, li pan
            furent moult bon, et [li] chaindi l' espee au senestre giron;
            coutel, misericorde, qui trenche de randon, et .j. bons gans de
            plates en ses mains li mist on. Li Bastars est montés dessus .j.
            aragon que Gaufer li traïtres li a donné en don; lors li pendi
            Gaufers a son col le blaison, le hïamme li mist, reluisant que
            laiton; ens ou chief li lacha sans nulle arrestison;
          
            une lanche li baille a .j. fer moult tres bon; le colee li donne.
            Puis li dist a haut ton: «Amis, chevaliers soies: je t' en donne le
            don!» La colee fu grande donnee dou fellon et li Bastars li crie:
            «Si ait m' ame pardon, pour icheste colee rarés un horion!» Quant li
            gentis Bastars ot rechieut la colee de le chevalerie, qui tant est
            honneree, il broche le chaval sans nulle demouree: il a fait .j.
            eslais parmi le cour quarree et puis autour Fransois a fait le
            retournee. Puis a dit a Gaufroi a moult haute alenee: ; «Sire, alons
            behorder la dehors en la pree: vous le m' avés couvent de vo foi
            creantee.» Et Gaufrois li a dit sans nulle demouree: «G' irai a vous
            jouster d' une lance afilee et pour l' amour de vous ert la feste
            estoree.» «Or tost», dist li Bastars, «je l' ai moult desiree!» Dont
            vont li chevalier par le sale pavee leur armures vestir. La jouste
            fu criee: a gaaigne cheval fu la jouste ordenee. Gaufer s' ala armer
            sans nulle demouree, et quant il fu armés ensi com li agree il issi
            du chastel, s' a le porte passee et le pont autressi, s' est venus a
            l' entree, la ou li plache estoit moult belle et moult privee et se
            duroit de lonc plus de demi louee. La sont li chevalier, chascuns
            lance levee: tout issent dou chastel, chascuns le teste armee, pour
            la jouste veïr qui estoit acordee. Et li Bastart estoit o la gent
            desraee; montés fu noblement, s' ot la targe acolee et le lanche ens
            ou poing, de fraisne bien plasnee, dont la pointe devant fu d'
            achier amouree. A, Diex, que sa jovente fu che jour regardee! «Hé,
            Diex», dist li gent d' armes qui fu la aünnee, «con vesla bel dansel
            et de grande posnee: che samble de son corps une grant tou quarree!
            Se il vit longement, chiere ara redoubtee: bien samble gentis hons
            et de fiere pensee: s' il abaitoit Gaufroi, se seroit grant risee.»
            Je croi que leur proiere en sarra averee. Par devant le chastel de
            Sebourc droitement en une praierie ou li herbe resplent estoit li
            glous Gaufer entre lui et sa gent. Gaufrois crie au Bastard, qui la
            fu en present: «Bastars, veus tu le jouste a moi entirement? Se
            croire me voilés, par le mien serement, a moy ne jousteroies pour or
            ne pour argent, car se je jouste a toi je me doubte forment que mes
            corps ne te bleche moult doloreusement.» «Sire», dist li Bastars,
            «par le mien serement, je jousterai a vous, car je l' ai couvenent;
            et se vous me blechiés je n' en donne noient, car il couvient
            soufrir l' aprentis qui aprent. Faites [ent] vous pooir, car je fai
            serement qu' a vous je jousterai par outel mautalent que tout chil
            qu' avés pris fuissent [li] mien parent et que je jousteroie a
            sarrasine gent. Qui pis scet, si le monstre: ensi mes corps l'
            entent; j' aprenderai le jouste, car j' en ai grant talent!» «Or
            avant!» dist Gaufrois. «Or delivrés vous ent! Dame Diex me confonde,
            a cui li mons apent, se je [ne] jouste a toi si efforchiement c'
            onkes fis a nul homme qui soit el firmament, car se pendu t' avoie
            et encrüet au vent je n' en donroie mie .j. soel tournois d'
            argent.» A ses mos s' eslonga, qui plus congiet n' i prent, et li
            Bastars aussi, espris de mautalent. Or oiés du Bastard de son
            avisement: tellement s' est tournés, quant li jouste il enprent, que
            devers le chastel et le porte ensement a tournet le vïaire, si qu'
            au cours qu' il enprent venoit vers le chastel aprochant fierement.
            Et Gaufer li traïtres ot le cours droitement par devers
            Valenchienes: la estoient sa gent. La mere du Bastard, qui le coer
            ot dolent, estoit sus les garites du maistre mandement et li .xxx.
            bastard, armet souffisanment, furent delés le porte du chastel
            proprement pour le Bastard atendre, aprestet richement, qui encontre
            Gaufer, le traïtour pulent, va brochant le chaval et le lanche le
            tent; et Gaufrois contre lui venoit ireement. Hé, Diex, que li
            Bastars havoit de hardement et qu' il avoit le coer garni de
            mautalent et d' oscure haÿne qui le sien corps sousprent! Il ne
            desiroit mie, en droit convoitement, otrestant a veïr Dieu ne son
            sacrement ne le trosne des chielx, qui luist et qui resplent, qu' il
            faisoit a veïr de Gaufroi le tourment, car il le haÿ tant a son
            entendement qu' il disoit: «Mere Dieu, que j[e] ai grant talent de
            che glouton ochirre, cui li corps Dieu cravent!» Ensi dist li
            Bastars a son coer coiement. Il broche le chaval et coite fierement
            et abaisse le lanche, qui trenche radement. Et Gaufrois vient a lui
            moult aïreement. E, Diex, qu' a l' aprochier eurent grant mautalent
            et d' abatre [l' ]un l' autre coer et entendement!
          
            Mais li Bastars convoite en son coer ardamment d' ochirre le
            traïtre. Lors che lanche li tent; par desous li blaison le feri
            tellement que le fer de sa lanche, qui trenchoit radement, [li abat
            en l' aubier, si que tout le desment et l' auqueton de soie li
            pierca tellement qu' en car li consievi si esforciement qui li fiers
            de sa lance, qui trencoit fermement,] li passa les costés .iiij.
            piés largement: che fu au lés vers destre que les costes li prent;
            le corps et le corraille li navra laidement. Il a estors son cop
            moult felenessement; du chaval l' abati a le terre, sanglent. Et li
            Bastars li crie: «Tu as ton pay[e]ment! Diex me doinst bon [de]fin,
            par son commandement, car j' ai aujourd' ui fait .j. bon
            commenchement.» Quant li Bastars ot fait le roy Gaufroi verser et
            qu' il le vit a terre, lors li prist a crier: «Par Dieu, Gaufer de
            Frise, je m' en vois visenter Esmeret de Nymaie, que je doy moult
            amer; de par euls vous deffi: je ne vous puis amer!» Dont broche le
            cheval quant qu' il poet randoner; au lés vers le chastel commenche
            a galoper. Et Gaufrois li traïtres se prist a escrier: «Or avant, mi
            baron, voilliés moi ramener le Bastard de Sebourc - que Diex puist
            craventer! - car navret m' a a mort: je n' en puis escaper!» Et li
            baron chevauchent pour le Bastart haper. Mais li Bastars s' en va,
            si pense de l' esrer: par d' envers le chastel chevauche sans
            chiesser. Et li glouton l' i sieuvent, qui le cuident combrer:
            droitement sus le pont le cuident arrester. Mais sitost qu' il passa
            le pont, oï crier: «Bastars, fiex de putain, il [vous] faut ramener
            a no seigneur Gaufer, qu' avés volut navrer; che n' est mie costume
            d' ensement behouder: vous avés fourcourut, si l' estuet amender!»
            Quant li Bastars s' oï fiaus a putain clamer, il jura Dame Dieu, qui
            tout a a sauver, chierement lor fera le rayson comparer. Envers le
            traïtours se prist a retourner. Il a traite l' espee, qui moult
            reluisoit cler; le primier qu' il trouva va si bien assener que li
            chief li a fait des espaulles sevrer, et le tiers et le quart fist a
            terre verser; jusqu' a .x. en a fait devant lui souviner et bie[n]
            .c. et .l. en a fait reculer, mais plus de .xv. en vit vers lui
            tourner, dont si prist li Bastars a lui a aviser que s' il va plus
            avant il ne porra durer: «Sebourc a che bastard!» commencha a crier.
            Tout li autre bastard vinrent le pont garder et si ont fait leur
            frere jusqu' au pont retourner; quant furent passet outre, si vont
            le pont lever, puis passerent le porte, si le vont bien fremer. Li
            Bastart de Sebourc ne s' i volt arrester, venus est ou pallais, ou
            moult [re]luisoit cler; en le tour des prisons s' en va sans
            arrester. Mais chil qui le gardoient li vorrent devaër, mais li
            gentis Bastars lor prist a escrier: «Par Dieu, seigneur larron, ne
            pöés escaper!» Lors a traite l' espee, si en va l' un frapper, que
            la teste li fist .xiiij. piés voller. Et li .xxx. bastaerd s' i vont
            si esprouver que trestoutes les gardes fisent a doel finer, et puis
            par les crestiaus les vont la hors geter; puis entrent en la tour,
            la prisent a monter. Li Bastars de Sebourc volt tout devant aler; ou
            qu' il voit les prisons, si lor prist a crier: «Or tost, seigneur
            baron, car me voeilliés monstrer Esmeret de Nymaie, le gentil
            bacheler!» Quant Esmerés s' oï ensi devant nommer, cuida c' on li
            vosist le chief du bu chevrer, si a dit au Bastard a sa vois haut et
            cler: «Vassaus, que volés vous Esmeret demander? Puis qu' il est
            ensi chose qu' il m' estuet deffiner, je vengerai ma mort, coi qu'
            il dove couster!» Lors a hauchiet le pong; le Bastard va fraper, que
            devant lui li fist a terre cancheler. «Oncles», dist li Bastars,
            «laissiés tout chi ester; je ne vieng mie chi pour tels cos endurer:
            et se vous me frapés, par Dieu qui fist la mer, a vous ne vaurai
            mais linage demander.» «Oncles», dist li Bastars, qui tant de bontet
            a, «vous ne me cognoissiés. Vous freres m' engenra, Bauduïns li
            gentis, qu' en che païs regna. Je vous ai delivret de Gaufroy qui
            vous a destruit et malbailli; jamais ne vous tenra. Regardés la
            dehors; je l' ai mort: vés le la. Issiés hors de chaiens. Gaufrois
            comparet l' a: n' i a homme de[s] siens ou chastel par decha.» Adont
            isnelement les chainnes leur osta et puis de renc en rent les barons
            baysier va. «Hé, Diex», dist Esmerés, «com boin cousin chi a! Je le
            tieng a parent, quant tant de biens fait m' a!» Dist Jehans de
            Ponthieu: «Biau bacheleir il a; cousin l' apellerai tant com il
            vivera, car chius est mes parens qu' a maingier me donra.» Liet
            furent li baron quant öent le Bastart: cousin l' ont appellet et l'
            ont trait d' une part.
          
            Li Bastard de Sebourc, qui le corps ot gailliart, descendi de la
            tour et d' iaus puis se depart et vint as .iij. roïnes, si leur fist
            biau regart; a Roze la roÿne, qu' i tient pour estandart, a dit
            isnelement: «Je sui de vostre part: fiex sui de vostre fil, qui pas
            n' a coer couart, le noble Bauduïn, qui pas n' a corps musaert. Pou
            l' amour de mon pere, qui fu de bonne part, vous ai je delivret de
            Gaufroi le renart.» La roÿne l' acole et si l' a trait a part et
            puis li demanda de Gaufroi le fausart. «Dame», dist li dansiaus, «je
            le lanchai d' un dart, si que je le laissai acouvert d' un flaxart;
            je croi bien qu' il soit mors, se deable n' i ont part, car du fer
            de ma lanche li ai donné sa part. On doit bien en tous liex amer .j.
            bon bastard.» «Seigneur et vous, roÿnes», dist li Bastars membrus,
            «Diex vous a proprement chi endroit enbatus, car vous fuissiés tout
            mort se n' i fuissiés venus.» Adont les acola et baisa con sses
            drus. Esmerés de Nymaie, quant les mos a oüs et que par le Bastard
            il estoit secourus, lors le baise et acole et li rendi salus et li a
            dit: «Biaus niés, vous fustes mal venus: orains en chelle tour par
            moy fuistes ferus; cherthes, che poise moi: pas n' estiés cogneüs;
            je ne cuidoie pas, par les sains de lassus, c' uns tels damoisiaus
            fust mes cousins devenus.» «Biaus fiaus», che a dit Rose, «bien sai
            par vrais argus que chius chi est vous niés, qui nous a defendus dou
            traïtour Gaufer, qui bon serroit pendus. Il est fiex Bauduïn; tempre
            me fu tollus: par le fellon Gaufroi fu moult jones perdus; mais bien
            oï novelles que chi fu embatus, quant j' encontrai en mer a droit
            port de salus le quen Robert de Flandres, qui tant estoit cremus, et
            chellui de Sebourc, li drois sires tenus: chil me dïent tré bien,
            chius fais est bien cheüs, que li contes estoit par mon fil decheüs,
            le jone Bauduïn, qui chi fu enbatus. Au droit commenchement devons
            prier Jhesus qu' il nous voille sauver les bons bastars cremus, car
            encontre Gaufroi ont monstré lor vertus; et mes fielx Bauduïns soit
            de Dieu absolus quant fut en cheste ville a tant de dames drus qu'
            il en ot .xxx. fielx ains qu' il en fuist issus: je croi bien qu' il
            resamble le noble roy Tournus.» Or sont ens ou chastel a joe et a
            baudour quant dou gentil Bastard oïrent la voirour. Mais qui qui
            eüst joie, Gaufrois avoit dolour: entes gisoit navrés as champs sus
            la verdour. Si homme et si ami aucoururent autour, si ont dit a
            Gaufer, le felon boiseour: «Sire, comment vous est, pour Dieu le
            Creatour?» «Seignour», che dist Gaufrois, «j' en ai trop de pïour:
            je sui entes navrés d' un felon traïtour; se le tenoie ja, par le
            Dieu que j' aour, je le feroie pendre et morir a doulour. Or tost,
            seignour baron, assalés chelle tour par coi j' araie Rose a le
            freche colour et les .iiij. roÿnes, qui sont de noble atour, Esmeret
            de Nymaie, qui fiere a le vigour, Bauduïn de Biauvais, le noble
            ferreour, et le duc de Ponthieu, qui nous fait grant esrour, car il
            a relenqui le roy, nous chier seignour.» Dont fist li marrissaus
            sonner maint grant tabour, busines [et] arainnes, qui sonnent toute
            jour; vers le chastel s' en vont a forche et a vigour. Et Gaufrois
            de Nimaie remportent le plusour; as loges et as trés en meinent
            grant dolour: tout le tienent a mort, li grant et li menour; mais il
            ne mourra mie ains passeront maint jour, enchoys ferra maint mal ou
            roiame franchour: le roy ferra morir de Franche le majour et ara par
            acort espouset sa serour. Li leres espousa .ij. faimes a .j. jour;
            saint Aubin resambla, a cui [Diex] fist amour. Or [en]portent Gaufer
            si homme et si princhier; li aucun sont alet droit a le tour
            lanchier. Li marrissaus Gaufroi commencha a huchier: «Seignour qui
            celle tour avés a justichier, faites moy a le dame parleir et
            desraisnier.» Et li .j. des bastars i vient sans detrïer, si dist:
            «Que volés vous a le dame plaidier? Vés le chi chi endroit.» Lors li
            va ensengnier. La dame du chastel s' amonstra sans targier; quant
            vit le marissael, lors li dit sans cuidier: «Sire, que volés vous,
            pour Dieu qui claufïer se laissa en le crois pour nous geter d'
            enfer?» Et dist li marissaus: «Par le corps saint Richier, nous
            cuidiemes lassus a grant pais herbergier, mais li fiex de vo fille
            ne nous avoit pas chier, si vauriemes savoir s' a nous voilt
            gerroier ou par fait de meschanche, qui vient par encombrier, dont
            nuls qui soit vivans ne se porroit gaitier, a ochis no seignour, qui
            tant fist a prisier; car mesfait ne li ot le monte d' un deni[e]r,
            enchois l' avoit armet et l' ot fait chevalier et donet arm[e]üres
            et bon courant destrier, dont nous ne pori[e]ns ja ne penser ne
            cuidier
          
            qu' i l' ait ochit de gré ne fait a mort traitier. Au mains, chi l'
            a ochit par mortel destourbier, ne nous doivent pas estre tolut le
            prisonnier; trois roÿnes i a en vo palais plenier: ch' est la roÿne
            Rose, au noble corps legier, la roÿne de Chypre, c' on ne doy
            oblier, et s' i est la roÿne qu' Escoce a a baillier, s' i est
            Elÿenor, a Esmeret moullier. Esmeret demandons, qui a coer de
            lasnier, Bauduïn de Biauvais, d' outre mer vint l' autr' ier, et
            Jehans de Ponthieu, qui nous voilt renoier. De par le roy de
            Franche, Phylippe le gerrier, demandons les prisons; ne les pöés
            laissier.» [«Sire,» ce dist la dame, «tout cou devés laissier,] car
            vous n' en rariés mie .j. tout soel eschuier. Gaufrois li dus de
            Frise se vint mal herbergier: chi endroit l' aporterent li dëable d'
            enfer. Li Bastars de Sebourc ne le poet avoir chier, car Rose, s'
            est sa taye, bien le poes tesmongier, et Esmerés ses oncles, qui
            tant a le coer fier; et li hons au besoing doyt son ami aidier.»
            «Sire», che dist la dame, qui bien fu enseignie, «li Bastars de
            Sebourc si est de la lignie Esmeret de Nymaye a le chiere hardie.
            Pour l' amour ses amis se ne vous aime mie, et s' il vous a fait
            mal, pis fera le moitie, et j' avoie le fait aussi de ma partie.»
            Quant li marissiaus l' ot, ne li agrea mie. Adont fist assalir la
            forte tour hautie; tout vienent a l' assaut, baniere deploïe:
            chevalier, saudoier et la serganterie assalent le chastel et le
            grant tour hautie. Li Bastard de Sebourc a .j. arc s' esbanie: il
            lor treioit quarreus par moult grant fellonie. Et li .xxx. bastard,
            plain de bachelerie, deffendent le chastel; chascuns d' euls s' i
            cointie. Esmeret de Nymaye, pour paour de sa vie, i geta de calliaus
            che jour mainte poingnie; et Jehans de Ponthieu, a le chiere hardie,
            Bauduïns de Biauvais, a le barbe flourie. Moult bien s' i esprouva
            toute li compaignie, si vont getant aval plainté d' iauwe boulie.
            Fors estoit li chastiaus et la tour bateillie, si estoi pourveüs de
            bonne artillerie et de mainte espringale, ouvree par maistrie; et s'
            avoit dessaus terre une croute establie, ensi c' une cisterne grande
            et lee et honnie, qui aloit a Bavai, une ville prisie, qui [fu] au
            tamps jadis de grande seignourie: le cisterne, seigneur, fu faite et
            establie en l' anchïene loy par le gent payenie; jusqu' a Bavai
            aloit, mais depuis fu brisie quant li chastiaus fali et la tour fu
            froissie, si fu jusqu' a Faumarc la voie racourchie et encore a de
            lonc plus de liewe et demie. Li Bastard de Sebourc, a le chiere
            hardie, quant il vit qu' a l' assaut fu le gent esragie, vint a
            .xxx. bastars et puis si lor escrie: [«Alés ent a la porte, qui bien
            est vieroullie, et si le desfremés. Le pont n' avalés mie desi a
            icelle eure que je le vous escrie.] Je m' en vois a Bavai, chelle
            ville jolie, puis revenrai en l' ost, tout seus sans compaingnie: se
            chelle gent Gaufroi n' est toute desconfie jamais joie n' arai a nul
            jour de ma vie.» «Seigneur», dist li Bastars, «droit au pont m'
            atendés; quant verrés qu' il ert poins, bien ouvrir le sarés. Mais a
            che marissael sera le chiés copés ou je ne sarrai liés jamais en mes
            aés.» Adont est li Bastars sor le cheval montés. A le chisterne
            vint; s' i est acheminés, dessi jusqu' a Bavai ne s' i est arrestés.
            Il fu moult en le ville a chelle heure esgardés pour che car il
            estoit si richement armés. Adont laissa Bavai, dont vous oï avés;
            parmi les champs s' en est envers Sebourc alés. Il perchoit l' os
            [Gaufroi], les loges et les trés. A .j. coron se mist: bien sot les
            hirrités. Tant a fait li Bastard qu' a l' assaut est entrés; il voit
            le marissal, qui a ses corps sonnés pour reforchier l' assaut, qui
            estoit grans assés. Il broche le chavael, envers lui est alés, d'
            une lanche le fiert, dont li fers fu quarrés; l' achier li fist
            passer tout parmi les costés. Li marissaus se cline, qui entes fu
            navrés: sus le cheval estoit si for mis et senglés ne pot cheïr a
            terre, mais il ch' est souvinés: le teste gist a terre, mais li
            corps fu pasmés, le piet ot es estriers. Et li Bastars löés l'
            aherdi par les resnes. Vers Sebourc est alés, et fu li marrisaus du
            chaval traïnés dessi jusques au pont, qui li fu avalés. Li Bastars i
            entra, si est outre passés. Li traïtour i vont acourant de tous lés
            pour chellui a rescoure, mais li pons fu levés. Li Bastard de
            Sebourc est ou chastel rentrés. Encontre lui li vint ses oncles
            Esmerés, Bauduïns de Biauvais et Jehans li doubtés; et li Bastard
            lor crie: «Chestui chi me pendés tout droit a nous crestiaus! Ja ne
            l' en deportés,
          
            car je sai vraiement qu' il est leres prouvés!» Quant li bons
            chevalier o[n]t les mos entendus dou Bastard debonnaire qui tant
            estoit cremus, si l' ont moult honnoré: pour cousins fu tenus. Ensi
            qui poet donner est adés bien venus: .j. hons qui se scet faire est
            adés recheüs et li niches ribaus est tenus a cornus. Dist la roÿne
            Rose: «Je te loë, Jhesus, quant j' ai en che chastel trouvé tant de
            mes drus! Par les fielx de mon fil nous est hui biaus li jus, mais
            de che sui dolante, par Dieu qui fu vendus: onques ne vi mon fil;
            mais il est moult cremus.» «Chertes», dist Esmerés, «il a .x. ans ou
            plus que j' ai oï parler qu' il est et sus et jus, mais onques ne le
            vi, dont je sui irascus; mais quant je voi ses fielx, j' en doi löer
            Jhesus, car par euls nous est hui biaus serviches rendus: miex vault
            amis en voie qu' argens en ches tissus.» Or sont liet li baron;
            chertes, che fu bien drois. Bauduïns de Biauvais, qui tant fu lons
            et drois, demanda au Bastard se mors estoit Gaufrois. «Seignour»,
            dist li Bastars, «par Dieu et par sa crois, orains joustai a lui
            dessus che chablonnoys; ou corps li mis ma lance, dont li achiers
            est frois. Mais a che marissael avint orains anois quant si bien l'
            encontrai sus le destrier grigois: assés miex li venist ne fust
            venus de mos. Or voil qu' il soit pendus et mis au plus haut
            do[i]s.» Et chil ont acordé son consel demanois; encore estoit en
            vie li gloutons maleois, mais il fu as crestiaus du palais maginois
            pendus a une corde; puis il remest .ij. mois. Li Frison repairirent,
            qui les coers ont destrois; a Gaufroi reconterent le mal et les
            destrois qu' il [ont] par le Bastard rechiut a chelle fois. «Ay,
            Dieus», che dist li glous, «biaus Peres ben[e]ois, je croi que chius
            Bastars, qui tant est lons et drois, fu au deable engenrés! Ne
            doubte vent ne nois ne horrion de lanche ne de branc vïennois! Dont
            li vint chius argus vers mi a cheste foys quant [il] m' a ensement
            touliut les Boulinois et mes gentis prisons, dont miens estoit li
            drois? Or me faut cheste cose mander au roy franchois qu' il me
            vieng[ne] secourre par dedens ches terrois.» Une lettre fist faire,
            puis le fist metre en plois, puis le fist saïler du signe dont fu
            rois. .I. message appella, si dist a haute vois: «Alés ent a Paris,
            ne soiés mie cois, si me dites Phylippe, qui tant par est courtois;
            du Bastard de Sebourc li dites les pus rois et comment envers mi a
            trop esté redois: moy tollu mes prisons par ses mauvais esplois, si
            m' a navré ou corps et pendus est Mainfrois, mes gentieus marissaus,
            dont je sui moult destrois.» Et li messages dist: «J' en dirai plus
            .c. fois, car on ne poet trop dire, si m' aït sainte Crois; j' en
            dirai si avant puis c' ou message vois que n' oseront descendre si
            aval li Franchois pour doubte du Bastard, k' onkes ne se tient
            cois.» Or s' en va li messages droitement a Paris; tant chevauche et
            esploite dessus le destrier gris qu' a Paris est venus, le chité de
            haut pris. Ens ou palais trouva le roy de Saint Denis; par devant le
            roy ch' est briefment a genous mis et dist: «Chius Dame Diex qui en
            le crois fu mis et travelliés a mort par les felons Juïs et puis fu
            el sepulcre de mort rexurexis, il garisse le roy et trestous ses
            subgis et il voeille confondre ains .ij. mois acomplis le Bastard de
            Sebourc, qui [est] vous anemis!» «Messagiers», dist li roys, «et qu'
            est che que tu dis? I a dont .j. bastard de cui je sui aïs?» «Oïl»,
            dist li messages, «vous en sarés ja pis: li Bastard de Sebourc, qui
            tant est agentis, ch' est .j. jones dansiaus, mais il est posteïs,
            grans et fors et poisans, coragous et hardis; il a coer de lyon; ch'
            est .j. drois anemis; ne doubte .x. hommes .j. tout soel paresis.»
            «Par mon chief», dist li roys, «tu es tous rasoutis! Je croy tu es
            hyraus; de bourder es apris!» «Sire», dist li messages, «ne tenés a
            sotie chou que vois recordant, car je ne vous mens mie: li Bastard
            de Sebourc n' est pas de vo partie; a vostre ami Gaufer a fait tel
            vilonnie dont vous ne l' amerés jamais jours de vo vie, ne l' en
            porriés vengier pour toute vo lignie ne se tout chil du mont vous
            fasoient aïe. Li Bastart de Sebourc joue d' e[n]chanterie, si c' on
            ne poet vers lui durer, je vous affie, car ch' est li plus hardi qui
            soit jusqu' en Surie ne qui onkes regnast en cheste mortel vie ne
            qui jamais serra. Diex ne sainte Marie ne saroient pas faire .j.
            tout sifait en vie.» Oït li roys de Franche, ne poet tenir n' en
            rie, si dist au messagier: [«Veci grant faërie! Tu le prises toudis,
            mais tu ne me dis mie les fais de hardement de coi il s' esbanie.»
            «Sire», dist li mesages, «vous en sarés a hie.» «Sire», dist li
            mesages,] «par Dieu le Droiturier, nuls hons qui soit vivans ne
            porroit trop prisier
          
            che Bastard de Sebourc, qui tant a le coer fier. Or vaurai de ses
            fais chi a vous apliquier, mais en secré vous voil du Bastard
            declairier, si que nuls hons vivans ne s' en puist esmaier, car se
            Franchois ooient de ses fais reprochier nuls ne vauroit a vous aler
            ne chevauchier pour aler le chastel de Sebourc assegier.» Quant li
            roys l' entendi, si se prist a sainnier et a dit au message: «Or
            dites sans targier en haut vostre parolle; [je] n' en voeil riens
            muchier. Cuidié vous pour [.j.] homme tout mon pople esmaier?»
            «Sire», dist li messages, «par Dieu le Droiturier, li Bastars n' est
            pas hons, ains est deables d' enfier; tout ensi que tonnoiles fait
            il a resongnier.» «Sire», dist li mesages, «par Dieu et par son non,
            Gaufrois fu a Chambli, que Haubregié dist on; la endroit oit
            vitoire, que de ffi le scet on: la fu pris Esmerés a le clere fachon
            et Jehans de Ponthieu, qui vous fist mesprison, Bauduïns de Biauvais
            et maint autre baron, et la roÿne Rose fu prise, che savon, la roÿne
            de Cypre, le nob[i]le royon, la roïne d' Escoce, qui Sebile a a non,
            et le femme Esmeret, qu' Elïenor clam' on. Tout cheuls avoit Gaufer
            en sa subjection et si les emmenoit en Nymaie en prison; or entra en
            Hainnau ensi qu' ens ou moilon, s' i trouva .j. chastel bien fait et
            moult tres bon: pour aler herbergier li prist devotion. .II. dames i
            avoit en che noble dongon, ch' ert la mere et la fille, ensi le me
            dist on. Le fille avoit eü .j. bastard d' un baron, chevalier d'
            aventure, ensi l' apeloit on; chius bastars, quant il [vit] Gaufroi
            en sa maison, il li pria de coer et de condition que chevaliers fu
            fais sans nulle arrestison. Gaufrois li ottroia a se maleïchon; il
            le fist chevalier et donna arragon. Et quant de la colee rechiut le
            Bastard don, a Gaufroi demanda le jouste ens ou sablon. Gaufrois li
            acorda, mains n' en poet par raison. Quant vint a l' assambler,
            chius prist le sien tronchon a .j. fer acherin qui trenchoit a
            randon, si en feri Gaufroi par dessous le blaison; les costes li
            percha parmi le haubrejon, que du fer de la lanche outre .j. piet en
            vit on: la abati Gaufroi et son destrier gascon. Li Bastars s' en
            rala, ou vaussissiens ou non, et la me donna il .j. si grant horrion
            qu' es fossés m' abati et .j. mien compaignon et rentra ou chastel a
            sa sauvation; puis delivra tout chiaus qui furent ou dongon, Esmeret
            de Nymaie, Bauduïn le baron et Jehan de Ponthieu, qui ait maleïchon,
            et les .iiij. roïnes, qui clere ont le fachon, et si donna chascuns
            hauberc et aqueton. Gaufrois fu reportés navrés ou paveillon, je ne
            vous sai a dire s' il en morra ou non. Le chastel assalimes a force
            et a bandon; li marrisiaus Gaufroi, que Diex face pardon, fist
            assalir le tour, onques miex ne vit on. Le Bastard raporterent
            Lucifer et Noiron, Kaïns et Bugibus et tout lor compaignon; on ne
            scet dont il vient, mais ensi que mouton sont assali dou leu quant
            il ist du buisson, ensi vint li Bastars com je fais mention. A
            marissal de l' ost, que Dieus face pardon assambla tous primiers;
            chius [ot] maleïchon, car ou corps fu navrés, si versa dou gascon:
            les .ij. piés as estriers, en chertain vous dist on, le traina li
            Bastard dessi jusqu' a ponton. Ou chastel l' amena a sa division, as
            crestiaus du chastel a pendu le baron: chascuns jour a journee bien
            veioir le poet on. Or regardés, seignour, pour Dieu et pour son non:
            s' on prise le Bastard, s' il i a bien rayson.» Et quant li rois l'
            entent, ne li vint mie a bon. Mout s' en sont esbaï Franchois et
            Bougoingnon et dist li .j. a l' autre coiement a bas son: «Pendus
            soit qui ira assalir ce coistron ne qui consellera le roy de Mont
            Laon qu' il meche a che chastel le piet ne le tailon!» Mout fu
            dolans li roys quant il ot et entent que Gaufrois du Bastard fu
            navrés ensement, si a dit au message a sa vois clerement: «Amis,
            chil prisonnier estoient il parent a che gentil Bastard, qui tant a
            hardement?» «Biau sire, je ne sai, par le mien serement, mais je
            cuide et espoir et ai entendement que li Bastars vorra avoir
            entirement le raënchon des prinches: avoir en voilt l' argent.» «Par
            Dieu», se dist li roys, «n' ira mie ensement: en Hainnau manderai
            sans nul arrestement que tout li Henuier, qui sont hardie gent,
            voisent a che chastel par tel efforcement c' on l' abate et reverse
            et preng' on esroment le Bastard de Sebourc, si le peng' on au
            vent!» «Diex», dïent li Fransoys, «que chil parler sont gent! De
            chelle bouche puist li roys bore pieument!» Liet furent li Franchois
            quant oïrent parler
          
            le riche roy de France, qui tant fait a löer, qu' a Henuiers fera
            par ses lettres mander qu' il facent le chastel abatre et reverser
            et prendere le Bastard ou en France amener; Dieu en vont gratïant,
            qui fist et chiel et mer, et dist li .j. a l' autre: «Li roys a le
            coer ber: pour bastard ne se voilt pas de France avaler ne semonre
            ses os, trop li porroit coster. Li Henuier saront moult bien a point
            ouvrer.» Dont fist li roy de France sa lettre saieler; a barons de
            Hainnau il [l' ]a fait presenter. Au lieutenant de Flandres manda
            sans arrester c' on alast a Sebourc le chastel reverser. Li messages
            s' en va sans point de l' arrester. Seignour, de ses journees je ne
            vous voeil conter, ains voeil nostre matere .j. poi plus abriever:
            li messages s' en va a Henuiers parler, le parole du roy leur sot il
            bien monstrer. Droit a Mons en Hainnau s' assamblerent li per;
            Flamenc et Heinuier i vont parlementer, si eurent a conseil, si con
            j' oïs conter, qu' au riche roy de Franche il vorrent remander que,
            s' il voilt le bastard avoir et conquester, si s' en viengne a
            Sebourc le chastel afamer; ne sont mie tenu du chastel reverser, car
            il est de Hainnau, si le dovent tenser: l' iretage lor conte ne
            doivent enbraser ne de riens amenrir ne point subpediter; mais le
            fait du Bastard ne voilent avouer, enchois, si le tenoient, l' en
            feroient livrer .j. jugement sour lui pour che fait amender, mais
            quant il ne le tienent, ne s' en doivent meller. Au roy franchois
            manderent et li font saieler que li Bastars est dignes de la teste a
            coper et qu' il li coperont ou feront enröer, mais que li roys de
            Franche lor viengne delivrer. Li consaus de Hianniau tout ensi s'
            acorda, si l' ont au roy mandé en France par dela. Et quant li roys
            oï ce c' on li remanda, bien scet que ch' est droiture, si que moult
            les prisa; dont fist crier ses os en France sa et la. Et quant
            Franchois oïrent que li bons roys vaura aler droit a Sebourc,
            forment lor anoia et dist li .j. a l' autre: «Dëables engenra che
            Bastart de Sebourc, car il nous honnira!» Ensi li roys de Franche sa
            besoingne apresta pour venir a Sebourc, ou bon chastel ot ja. Devant
            estoit Gaufrois, que li Bastars navra; li roys mande ses mires et
            conseil demanda se de la mortel plaie jamais garir porra. «Oïl»,
            dïent li maistre, «on vous en aidera.» Gaufroi fisent puisons, de
            coy on l' abruva; lors prist il a garir, de coi Jhesus löa: se che
            fust .j. preudons, il n' en rescapast ja. Or fu devant Sebourc
            Gaufrois avoec sa gent, et li Bastars estoit lassus ou mandement; si
            lor vint une espie dessous terre briement qui lor dist que li roys
            ou douche Franche apent venoit dedens Hainnau moult efforciement.
            «Hé, Diex», dist li Bastars, «qui fesis pluve ou vent, con je desir
            au coer et convoite forment que je puisse estriver a mon divisement
            le riche roy de France a che commenchement!» Il a dit a ses freres:
            «Avés vous hardement d' aventurer vou vies et morir au tourment ou
            aquerre proache et honnour hautement, par coi chil qui cha sont nous
            tienent a parent, qui sont li plus gentil de tout che firmament, dou
            linage de Chisne, qui a chainne d' argent conduisi le batel par le
            mer longement, et l' oncle de no pere, Elïas au corps gent, qu'
            ardoir fist Mathabrune, qui ouvra fausement? Se vous n' avés bon
            cheur, si n' en dites noient, car s' avoec moi venés la ou j' arai
            talent et vous me gerpissiés, je vous ai en couvent que je vous
            ochirai ou penderai au vent: jamais n' arés honneur ne riqu[e]che
            ensement.» Et chil ont respondu a leur vois hautement: «Frere, par
            chellui Dieu dont on fait sacrament, nous ardons en desir, en droit
            embrasement, d' aquerre vasselage et honour purement.» «Or tost»,
            dist li Bastars: «faites! Venés vous ent!» Lors s' armerent li .xxx.
            de maint bon garnement que Gaufrois ot fait mestre el riche
            mandement; es chevaus sont monté, qui keurent radement. Vinrent a le
            chisterne a .j. avesprement; dessi jusqu' a Bavai ne font
            arestement. Droit au pié d' une tour faite anchïen[e]ment la vinrent
            li bastard tout .xxx. frankement. En Franche s' enbatirent, le noble
            casement; li Bastars les conduist, qui tant ot hardement: ains que
            jamais revoie ses oncles ne sa gent, fera le roy de Franche
            corr[e]chier durement. Or s' en va li Bastars, qui a Sebourc fu nés;
            droit a Saint Quentin est une nuit ostelés, puis s' en va ou Noion.
            La estoit arrestés li gentis roys de Franche et ses riches barnés.
            Or oiés du Bastard dont il ch' est avisés: au marissal de Franche s'
            en est tantost alés; saudees demanda li Bastars honnerés
          
            et il fu rechïus quant il se fu monstrés: avoec ses .xxx. freres est
            en l' ost demourés. Li roys fu a Noyon, qui la ch' est sejournés;
            .j. poi fu dehaitiés, si s' est la reposés; n' amainne fors gens d'
            armes li fors rois couronés, et jure Dame Dieu, qui en crois fu
            penés, que li Bastars sera pendus et traïnés. Ensement que li rois
            estoit la arrestés li vint .j. messagiers moult richement montés,
            qui li dist: «Sire rois, pour Dieu, or m' entendés: li rois Gaufrois
            vo mande, qui tant est vous privés, q' Uistace de Bollonge a Paris
            remandés, Gloriant, Alixandre, qu' en vo prison tenés, car a sa
            moullier Rose se voilt estre acordés. Si tost que le chastel de
            Sebourc pris arés en ferés bien acort, sire, si vous volés, aussi
            feront li fil et li oncle carnés; et pour che dist Gaufrois que les
            prisons löés amenés avoec vous, car ch' est sa volentés, et se pais
            ne se fait, les tiestes lor torrés ou au bon roy Gaufroi trestous
            les baillerés et il vous en donra .ij. bons mulés troussés de fin or
            [et] d' argent, de deniers monaés.» Et quant li rois l' oÿ, si en fu
            liés assés, car tant amoit argent chius rois dont vous öés c' onkes
            n' ot roy en Franche puis que Karles fu nés qui tant amast monoie
            comme chius roys löés: si en fu en la fin malement atournés, ensi
            qu' en la chanson ichi aprés orrés: ch' est d' armes et d' amours et
            de grandes pités et du mieudre bastard c' onkes fu engenrés. Quant
            li rois des Fransois ot le cose escoutee que Gaufrois li mandoit, a
            le chiere doubtee, dist au conte d' Ango, qui le barbe ot mellee:
            «Alés ent a Paris, chelle chité löee, et s' amenés Wistace de
            Bollongne la lee, Gloriant, Alixandre, ou tant a de posnee.» Et li
            contes respont: «Je ferai vo pensee.» De Noion se parti a une
            matinee; li contes se regarde enmi une valee et voit le marissael de
            Franche l' onnoree qui s' en aloit chachier en une forest lee: tout
            li .xxx. bastart furent en son armee. Quant li marrisaus vit du
            conte l' asamblee, le cheval trestourna a le resne doree, lors li a
            dit en haut sans nulle demouree: «Ou va li quens d' Ango a maisnie
            privee?» «Sire, droit a Paris, par le Vierge honneree; la m' envoie
            li rois, qui tant a renommee; la m' en vois querre Wistace, a le
            chiere membree, et les .ij. enfans Rose, la roÿne senee, qu' esté
            ont en prison illoec mainte journee.» Et dist [li] marissiaus: «A
            bonne destinee! A Jhesu vous commans, qui fist chiel et rousee, et
            je m' en vois chachier par dedens la ramee.» Diex, que li Bastars a
            bien sa vois escoutee! Ne fust pas aussi liés pour d' or une charee,
            si a dit coiement: «A vostre retournee averés, se je puis, une male
            encontree.» Quant li marissaus ot du conte la rayson, adont s' en
            departi sans nulle arrestison. Et li contes d' Ango va brochant l'
            aragon: envers Paris chevauche, o lui si compaingnon; n' estoient
            pas armet: ne doubtent se Dieu non. Oiés du marissael, qui coer ot
            de lyon: en .j. bos est entrés, qui fu delés Noyon; .j. porc ont
            ellevei, si quachent de randon. Li Bastars et si frere furent en ou
            moilon; pas n' estoient cognut a ichelle saison, car il n' avoient
            onques estet de si haut non qu' il fuissent cogn[e]ü en nulle region
            fors que dedens Sebourc: la les cognissoit on; onques entre .ij. iex
            n' orent veüt baron. Li Bastars de Sebourc les a mis a raison et lor
            a dit: «Seignour, oiés m' entention: laissons se marissal, que
            pendre le puist on! Aler voil a Paris, le chité de renon: a escoles
            vaurai aprendre me lichon.» «Seignour», dist li Bastars, «aler voeil
            a Paris, car je oï orains dire che conte de haut pris qu' il
            amerroit Wistace, le conte posteïs: cousins germains no pere est il,
            je vous plevis. .II. autres qu' il nomma, bien cognois les marchis:
            chertes, che sont nostre oncle, a che qu[e] j' ai apris. Or leur
            vaurai monstrer que je sui lor amis, car je les secourrai ou je
            sarrai ochis.» Et chil ont respondut: «Prex estes et gentis.» Le
            marissal laisierent, qu' ou [bos] cache toudis; parmi le bos s' en
            vont, qui fu grans et foeillis; quant vinrent au dehors, si löent
            Jhesu Cris. La voie demanderent contre val les laris et on leur
            enseigna le chemin de Paris. Venu sont a Compiengne: il estoit
            miedis, li contes s' en estoit a prime departis. il se sont desjunés
            et si ont du vin pris, puis montent es chevaus sors et bauchans et
            gris; aprés le conte vont, qui fu viex et flouris. A privee maisnie
            chevauche le marchis; d' omme ne se doubtoient qui fust de mere vis:
            on eschape d' agait, mais encontres vault pis.
          
            Or s' en vont li bastard fierement chevauchans; voient le quen d'
            Ango, qui chevauche devant. Le Bastard de Sebourc point le destrier
            courant; dessi jusques au conte ne se va arrestant: aussitost qu' il
            perchiut le conte souffissant il a mis piet a terre du destrier
            auferant; a .j. genoul se mist, si le va enclinant et si le salüa de
            Dieu le tout poissant. Et li contes lor dist: «Bien viengniés, mi
            enfant! Qui vous amaine chi? Ne le m' aleis chelant!» «Sire», dist
            li Bastars, qui tant ot fier samblant, «li marissaus de Franche nous
            va chi envoiant: vous parlastes a lui a Noyon sus le champ ou il
            aloit quachier en .j. bos verdoiant. Li marissaus vous va de par
            nous salüant, si vous mande que moult vous tient a ignorant qui si
            tres simplement vous alés chevauchant pour amener prisons qui sont
            si souffisant: on ne scet des encontres ne qui va espiant; si nous
            envoie si, ch' est en vous confortant, par coi, se riens avient
            quant irons rapairant, nous serons aprestet pour faire vo commant.»
            «Seignour», che dist li contes, «vous alés bien parlant. Vous soiés
            bien venut! J' en ai mon coer joiant.» Dont se vont li bastart o lui
            acheminant, puis eurent il mestier au conte souffisant: la vie li
            sauverent, che dïent li romant, ains qu' a Paris venissent, le grant
            chité vaillant, ensi que vous orrés, mais que je lis[e] avant:
            huimais orrés chanson dont li ver sont plaisant. Ensi que li
            bastars, dont je fai mention, chevauchent o le conte, qui blanc ot
            le grenon, virent une compaigne venir de grant randon, bien .l.
            hommes d' armes i ot [ou] environ: ch' ert li dus de Borgongne, c'
            on apelloit Athon. Li quens d' Ango avoit eü discention et une
            mortel guerre durant grande saison, mais li rois ot le gerre et le
            desris[i]on pris du tout desur lui par information, car il devoit
            avoir sus chascune parchon. Il entendoit jugier sus chascun se
            raison et avoit deffendut a che duc bourgueignon qu' envers le quen
            d' Ango ne son estration n' en querquast jamais jour pour che fait
            le baston, et se plus s' en melloit murdere le terroit on. Et li dus
            de Bourgongne chevauche de randon; quant du conte d' Ango a entendu
            le ton, felonnie li prist au coer lés le pomon pour l' amour du sien
            frere que mort li avoit on: «A le mort», li cria, «fiex au putain,
            glouton! De la mort de mon frere prenderai vengison! Bien en verrai
            a pais au roy de Mont Laon: puis c' on a de l' argent, a lui se
            racorde on.» Quant li contes l' oï, si rougi le menton; il a dit a
            ses hommes: «Deffendés moi, baron! J' avoie pais a lui de par roy
            Phylippon, mais a che que je voi, pais ne vault .j. bouton: nuls ne
            se poet garder de mortel traïson.» Mais li homme du conte eurent
            grant marrison, car n' avoient vestu auberc në auqueton: en fuie
            sont tourné, si monstrent le talon. Mais li gentil bastard furent de
            grant renon; il ont dit: «Quens d' Ango, n' aiés [pas] suspechon,
            car nous morons pour vous aider a che beson.» Chascuns a trait l'
            espee qui li pent au giron; au Bourgueignons s' assamblent par tel
            condition, chascuns abat le sien devant lui ou sablon. Li Bastart de
            Sebourc tenoit au pong l' espee; .j. Bourgongnon feri de telle
            randonnee car il le pourfendi juques en le couree; a .j. autre
            vassal a le teste espautree et dist: «Fielx au putain, male gent
            desraee! Hui vous est ajourné une male journee!» Et li contes d'
            Ango si fiert en le merlee et tenoit devant lui une targe acolee;
            moult souvent en couvri sa teste mal armee. .XIIII. Bourgueignon de
            haute renommee assalirent le conte par vertu esprouvee: son cheval
            li ont mort, a le crupe trieullee, mais li .xxx. bastart, cui ame
            soit sauvee! ont le conte rescous, qui le char ot navree. Li Bastart
            de Sebourc, qui estoit de l' ainsnee, li rendi .j. cheval; lors li
            fist escriee: «Sire contes d' Ango, [montés sans demoree et si vous
            enfuiiés parmi celle ramee, et nous demorons chi jusques a le
            viespree que le batalle arons desconfie et matee.» Dist li contes d'
            Ango:] «Fielx de noble espousee, aveuc toi demourai; la vie m' as
            sauvee: tu te combas pour moi; ains ne te fis riens nee, mais biau
            don te donrai ains que past li annee. Chil qui aidier me doivent ont
            hui lor foi faussee; vous qui ne m' atenés m' avés clarté donee: et
            Diex me laist tant vivre et le Vierge löee que rendre vous en puisse
            a mon gré la soldee!» Li Bastart de Sebourc crioit a le volee: «Or
            avant a gloutons qui le pais ont fausee!» Li dus de Bourgueignons
            tint le lanche afilee: envers le Bastart a sa venue avisee; bien le
            voit li Bastart: une lanche a hapee;
          
            vers le duc de Borgoingne a se voie tournee. Li .j. vint contre l'
            autre courant de randonnee et de corps et de pis ont fait telle
            encontree qu' a lanches abaissier ploierent l' esquinee, mais li
            gentis Bastars li a telle donnee que des archons li a sa jouvente
            eslevee: en sus de son desrier le geta en la pree que la cuisse
            senestre li a toute affolee, ne se levast em piés pour d' or une
            charree. Au Bastart de Sebourc a il rendu s' espee et li Bastart le
            prist, a cui prö[e]che agree: par itel couven[en]t li a le mort
            sauve[e] que li contes em poet bien faire sa pensee. Li Bastart de
            Sebourc n' i a fait arrestee: la jouvente du dus a au conte livree
            et dist: «Contes d' Ango, hons de grant renommee, s' il vous plaist,
            a che duc soit la teste coupee: je l' ai pris a vo gré a cheste
            matinee.» Dist li contes d' Ango: «A bonne destinee: quant je vous
            encontrai che fu bonne journee!» Quant li contes d' Ango tint le duc
            en sa main, n' en vausist pas tenir .j. tonnel d' or tout plain. Et
            Bourguegnon s' en vont fuiant parmi le plain, [et li gentil bastart
            les encacent a plain:] chascuns tenoit l' escut et l' espee en la
            main. De la gent de Borgoingne fisent .j. lait mehain: de .l. hommes
            d' armes qui furent primirain n' escaperent que .xv., vallet que
            souverain. Quant il eurent perdut le duc lor capitain, tout furent
            esbaï, che sachiés pour chertain. Et li contes d' Ango, qui pas n'
            ot le coer vain, Dame Dieu gratïa et le corps Mariain. Au Bastart de
            Sebourc, qu' il vit tout primerain estre de bon conroi et avoir le
            coer sain, a dit: «Frans damoisiaus, je vous aime tout plain: de
            mort m' avés sauvé, je le sai pour chertain, se ferrai de vo corps,
            par ma foi, chastelain de plus noble chastel et tout de plus hautain
            de la terre d' Angiers, et s' arés le gaain.» «Sire», dist li
            Bastars, «n' en voil .j. neu d' estrain, fors que l' amour de vous.
            Qui a bon souverain, bien en poet estre aidiés ou anuit ou demain.»
            Dist li contes d' Ango: «Sire vassaus gentis, a tous les jours du
            mont serés vous mes amis, car vous m' avés sauvé d' estre mors ou
            ochis.» Dont ammainent le duc, qui moult estoit maris, tout droit au
            Chastelet: la fu en prison mis li dus des Bourgueignons, qu' ot esté
            desconfis. Et li contes d' Ango ne s' i est alentis; vint a le tour
            de Louvre, si est par dedens mis, car dou roy aportoit et letres et
            escris pour emmener les prinches et faire son devis. En une noble
            sale a trouvé les marchis sans joie et sans soulas: n' i ot ne ju ne
            ris. Li conte les apelle, si lor dist a haus cris: «Seignour, venir
            vous faut au roy de Saint Denis. Il a dedens Hainnau .j. grant
            chastel assis, le chastel de Sebourc est clamés, ce m' est vis: et
            en che chastel est .j. vous freres gentis et Jehans de Ponthieu, li
            chevalier de pris, Bauduïns de Biauvais, qui les cheveus a gris, et
            la roïne Rose, qui tant a cler le vis, la roïne de Cypre, d' Escoce
            le païs. Je croi que la endroit sera parlemens pris, de quoi le pais
            venra, s' il plaist a Jhesu Crist. De Gaufroi et de vous serra
            parlement pris, et si rara vo mere, car ch' est le siens maris.»
            «Hé, Diex», dist Glorians, qui tant estoit faitis, «ja li pais n'
            avenra ensi que tu me dis!» Dist li contes d' Ango: «Dont en vaurié
            vous pis, car, se li pais ne vient, soiés chartains et fis, Gaufrois
            vous ammerra tous trois en son païs: la tenrés vous prison, en
            chertain le vous dis.» Quant li prinche ont oï le conte recorder qu'
            il les faut de la tour widier et dessevrer, dont furent si dolant ne
            seurent que penser. Et li contes d' Ango emprist a apeller tous les
            .xxx. bastars, si lor dist haut et cler: «Seignour, ses prisonniers
            vous ottroi a garder; ne sai hommes el mont que tant je doy amer.
            Tant ai veüt en vous que bien me doie fïer. Quant [nous] venrons au
            roy, qui tant fait a doubter, de chou que fait m' avés me sarrai
            bien löer.» Et chil ont respondut: «Che fait a creanter! Bien nous
            porrés aidier et nos pris amonter.» Dont vont les prisonniers
            vistement apprester. Li Bastard de Sebourc va Gloriant combrer: «Or
            cha, maistres», dist il, «ne pöés estriver de venir aveuc moi ou que
            vaurai aler. Gardés ne me fachiés envers vous aïrer, car tantost
            vous iroie a le keuwe nöer de mon courrant destrier pour vous a
            traiener.» «Hés, glous», dist Glorians, «ne l' oserés penser que l'
            un des gentis hommes qui soit decha [la] mer fesissés ensement au
            cheval acoupler!» «Chertes», dist li Bastars, qui moult ot le cheur
            ber, «j' en sai .j. plus gentil, ne vous pöés vanter: le Bastart de
            Sebourc, qui tant fait a doubter, ch' est li hons en che mont que
            plus devés amer, car il a fait Gaufer malement atourner.
          
            L' autre jour vint Gaufrois a Sebourc hosteler, s' amena Esmeret,
            vostre frere au coer ber, qu' il ot pris en bataille, si con j' oïs
            conter, Bauduïn de Biauvais, qui tant fut outre mer, et Jehans de
            Ponthieu, qui coer a de sengler, et le roÿne Rose, qui tant a le vis
            cler, la roÿne de Cypre, que vostes espouser, la moullier
            Al[i]xandre qu' Escoce a a garder; cheuls amena Gaufroi ou chastel
            pour tenser pour che que les cuidoit a Nymaie mener. Mais a Sebourc
            trouverent encontre moult amer: .j. bastard i avoit, ch' ai oï
            recorder, fielx fu d' un de vo freres qui le voilt engenrer:
            Baud[u]ïn ot a non. Ichius en son regner fu nouris a Sebourc; la le
            fist on garder: .xv. ans i fu nouris. Mais j' ai oï conter .xxx.
            bastars i ot enchois son dessevrer. Li Bastard de Sebourc, quant oï
            deviser sa mere son linage, soy prist a pourpenser comment porroit
            Gaufroi l' ame du corps hoster, si se fist de Gaufer chevalier
            adoubter et puis volt au boin roy la jouste demander. Es prés devant
            Sebourc vout a lui behourder; sa lanche tourna si qu' ou corps li
            fist passer, si que de l' autre part en vit on le fer cler, puis ala
            du chastel le pont a mont lever. Entre lui et ses freres s' en ala
            delivrer prisons et prisonniers: tout laissa esscaper. Il sont ens
            ou chastel c' on a fait enserer. La est li roys de Franche, si
            demainne et si per, si n' en vauront jamais a nul jour dessevrer s'
            aront fait le Bastart a fourches encrüer.» Et Glorians respont:
            «Dieux l' en voille tenser, et tous nous bons amis voille Diex
            visenter!» Quant Glorians oï le Bastart de renon, si dist a
            Alixandre, d' Escoce le roion: «Frere, de che bastard dont j' oi chi
            mention ne savoie novelles, par Dieu et par son non: Dieux le voille
            garder, qui souffri pation!» «Par Dieu», che dist Wistaces, «vesci
            bonne rayson! Se je tenoie ja le noble danseillon et je fuisse
            delivres des mains roy Phylippon, chevalier le feroie, et s' averoit
            biau don!» Adont furent saisi li nob[i]le baron. Et li contes d'
            Ango lor a dit a haut ton: «Seigneur, si vous volés jurer sans
            traïson, foi de chevalerie, Dieu et sa pation qu' avoec ses .xxx.
            si, qui sont fier que lion, irés aveukes eulz sans nulle suspechon
            partout ou il iront ni en confait royon, on ne vous tenra mie si c'
            on tient .j. larron, ains irés bellement sus le destrier gascon
            chevauchant aveuc eulz sans tenir de garson, n' arés chaine ne buie
            ne corde ne prison.» Et chil en ont juré et Dieu et le haut non;
            cheval[e]rie jurent, si que bien les ot on, qu' avoec les .xxx.
            iront ausi dous que mouton et deüst chascuns perdere le chief sour
            le menton. Adont ont delivret chascuns .j. arragon. Droit a ll'
            ostel le conte, qui blanc ot le grenon, alerent desjeuner trestout
            le compaignon. Li Bastars prist ses oncles, soi mist en ou moilon et
            puis lor dist: «Mi oncle, drechiés haut le menton! Regardés le
            Bastart de vostre estration! A Sebourc vous merrai, voelle li quens
            ou non, car miex l' ai enchanté, si ait m' ame pardon! que Maugis n'
            enchanta l' empereour Charlon.» Quant li doi frere oïrent le
            nob[i]le Bastart, chascuns par grant amour li fist .j. dous regart.
            A Wistace conterent, qui estoit d' autre part, le rayson dou dansel,
            qui le corps ot gaillart. «Seignour», dist li vassaus, «ne creés le
            musaert, car sachiés pour chartain qu' il joue de flaxart: il nous
            voilt repaisier de porree sans lart! Je vauroie qu' il fust pendus a
            une hart! Il est cousins au conte, il en fait estandart. Cuidié vous
            que li contes, qui le corps a villiart, nous baillast a .j. homme
            qui ne fust de sa part? Chertes, bien le tenés a niche et a
            quoquart! Il n' i a si sage homme jusques a Monblïart: or en volés
            vous faire .j. sot et .j. cornart! Jamais ne vous baillast, par le
            corps saint Lienart, se il n' eüst amour et fïanche ou witart!» A l'
            ostel du bon conte entrerent li princhier. La avoit fait li quens
            aprester le mengier; cascuns fu bien servis, n' en faut mie
            plaidier. Quant vint aprés disner, prest furent le destrier, puis
            alerent monter sans point de l' atargier. Au Bastard debonaires
            furent li prisonnier [et] li contes d' Ango les sievot par deri[e]r.
            En sa compaigne sont .xl. chevalier, qui vont au roy de Franche
            conforter et aidier; le Bastart de Sebourc pensent du manechier.
            Bien les ot li Bastars ensamble desraisnier, si lor dist a le fois:
            «Voir, je songai l' autr' ier que li hardis Bastars nous feroit
            courechier. Il convient les passages chi environ gaitier, car je me
            doubte moult ne nous viengne espïer.» Or s' en vont li Fransoys et
            li Bastars aussi. Glorians appella le Bastard seignouri:
          
            «Vassaus, je vous conjur sour Dieu qui ne menti: quel part nous
            menrés vous? Dites, je vous en pri!» Et li Bastard respont: «Par le
            Dieu c' on pendi en le saintisme crois au jour de venredi, ou
            chastel a Sebourc vous menrrai sans nul si avoecques vostre frere
            Esmeré le hardi, car je sui li Bastars dont vous avés oï, que vous
            freres germains jadis engenuï; et aussi sont mi frere que vous vaés
            ichi: fil sommes Bauduïn, de vous mere nasqui.» Quant Glorians l'
            entent, forment s' en resjoï; Alixandre le conte et Wistace
            autressi: liet furent li baron quant il ont chou oï. Par le païs
            chevauchent, joiant et esbaudi; jusques a Saint Quentin n' i ont
            fait nul detri. Pas n' i estoit li roys, car devant el mardi en
            avoit le sien corps sevré et departi; devant Sebourc estoit enmi le
            prei flouri: le Bastard manechoit, qui ot Gaufroi honni. Et li
            bastars chevauchent, qui moult furent hardi; Saint Quentin
            trespasserent, .j. noble bourc joli, en Chambresis entrerent droit
            par .j. samedi. Or s' en vont li bastard a belle compaignie, s'
            emmenent leur amis et chels de leur lignie. Li Bastars de Sebourc ne
            s' i arresta mie: .j. sien frere appella, si dist a vois serie:
            «Frere», dist li Bastars, «savés [que] je vous prie? Alés ent a
            Bavai, ou gist mainte chaucie; en le cisterne entrés, si ne [le]
            lasiés mie, s' alés droit a Sebourc en le grant tou hautie, si dites
            Esmeret et a le baronnie c' on nous atende au pont, banniere
            desploïe, et que le chainne soit tres bien aparillie qu' a l'
            encontre de nous soit le porte apointie si que je puisse entrer sans
            nulle vilonnie, car se g' i puis entrer avoec ma compaingnie, li
            roys ne m' amera jamais jour de sa vie: car, chertes, je le pense a
            faire felonnie, car trop porte Gaufroi et sa grant trecherie, si l'
            en sera en fin sa deserte païe: car qui croit traïtour, ne qui de
            riens s' i fie, maus l' en vient en le fin, je ne m' en doubte mie.»
            Et li bastart respont: «Biau sire, je l' otrie.» De ses freres se
            part droit a une anuitie. Venus est a Bavai a une aube esclarie; en
            la bove, qui dure .iij. liewes et demie, est entrés li bastars tout
            seus sans compaingnie. Venus est a Sebourc le grant tour batellie; a
            l' uis de fer busqua, le porte est retentie. Quant on l' ot
            recognut, chascuns lors li escrie: «Ahi, bastars», font il, «ou est
            le baronnie qui o vous s' en ala? Ne le nous chelés mie!» Et li
            bastars respont: «Il sont trestout en vie.» «Seignour, or m'
            entendés», che dist le damoisiaus, «Esmeret et li autre, que li
            Bastars loiaus vous mande de par mi: il voit que li chastiaus soit
            de vous bien gardés et portes et crestiaus. Alons tretout au pont de
            planches et de saus, s' aparillons les chainnes et le porte roiaus.
            Ja ne verrés k' ou chiel esconse li solaus quant mi frere verront
            sus les courans chevaus, et s' amerront Wistace, qu' est vous amis
            carnaus, Glorians, Alixandre, qui tant ont le corps biaus, car de
            Paris venons et par mons et par vaus, et si ont tant apris as
            escoles entre iaus qu' il ramerront vo frere as coers especïaus et
            le gentil Wistace, qui doit estre postaus.» Adont lor devisa par mos
            espetïaus comment a Noyon fu trouvé li marrissaus et comment il
            monstrerent devant lui lor chevaus et du conte d' Ango, qui blans a
            les chavaus, que li roys envoia pour querre les dansiaus, du service
            qu' il fisent qui fu et bons et biaus, et comment li bons contes li
            tint a ses consaus et lor a delivrés les prisonniers isniaus, et du
            gentil Bastard, qui ensi mande a iaus c' on soit encontre lui au
            pont lés les ruissiaus. «Hé, Diex», dist Esmerés, «Peres espiritaus,
            ains ne fu tels bastars ne tels amis carnaus: Diex, voilliés le
            garder qu' i ne li viengne mauls!» Liet furent li baron de che c' on
            leur conta que le gentis Bastars leur amis ramena. Au pont sont
            descendu, tré bien on l' apresta; pour avaler a val quant li poins
            en sera; chascuns a son pooir a chelle heure s' arma. Or dirai du
            Bastard, qui Wistace amena et ses oncles aussi, a cui il endita que
            chascuns viengne a lui la ou aler vaura. Il va tost esploitant et se
            bien s' i hasta que l' ost au roy de Franche perchieut et avisa. Et
            li contes d' Ango fierement chevaucha. Li Bastard de Sebourc le
            conte en appella:
          
                  
                  
            car il tenoit amour en lui plus qu' il n' i a. Quant il vit le
            chastel et de prés l' aprocha, li conte li demande pour coi si prés
            ala. Et li Bastard li dist que monstrer il vaura a cheulz qui sont
            dedens les prisons qu' il mena pour savoir se jamais .j. soel en
            istera. Dist li contes d' Ango: «Bien ait qui te porta!» Et quant li
            Bastard vit que nuls ne l' apressa et qu' il fu au deseure de chou
            qu' il poupensa, dist au conte d' Ango: «Savés comment il va? Salüés
            moi le roy quant vo corps le venra; dites que li Bastars de Sebourc
            s' en reva, s' en remainne ses oncles, que lons ta[m]ps tenut a. Je
            sui li fiers Bastars que tant manechiet a: j' en remaine mes oncles
            a Sebourc par decha. Et se ne fust pour tant qu' avoec vous mes
            corps a et mengiet et b[e]üt, je vous prisisse ja; mais ne voil
            ressambler Judas, qui Dieu baisa. Je voil ravoir le mien, autre
            chose n' i a: il n[' i] a autre coze. Ralés ent par dela. A Jhesu
            vous commans; je m' en vois par decha.» Quant li contes d' Ango ot
            le Bastard parler, il fu tous esmaris, si ne sot que penser; longue
            pieche cuida qu' il le deüst gaber; mais quant vers le chastel le
            vit si fort aler et que tout li bastard commenchent a huer, adont a
            commenchiet hautement a criier et dist: «Traï! Seignour, pensés de
            vous haster!» Si homme commenchierent les destriers a hurter; envers
            les bastars vont, qui les quident haper. Li Bastars de Sebourc se
            prist a retourner: d' une lanche qu' il tient, vint a l' un
            behourder que du cheval l' a fait a terre souviner. Puis a traite l'
            espee, si en va l' un fraper et li tiers et li quart fist a terre
            verser: jusques a l' ost de France les a fait reculer. Et chil du
            chastel vont le grant pont avaler; Esmerés va ses freres baisier et
            acoler, et Jehans de Ponthieu se prist a escrier: «Alons le bon
            Bastard aidier et conforter: quant on est a loisir, on doit joie
            mener.» Or issent du chastel chevalier et serjant, aprés le Bastard
            vont fierement chevauchant. Et li contes d' Ango va ou roy racontant
            du Bastard de Sebourc, qui a esploitiet tant, quë il a delivré
            Wistace et Gloriant et li roy Alixandre d' Escoce, le vaillant. Et
            quant li roys oï, si müa son samblant et a dit: «Jhesu Cris, qui
            dedens Betleant nasquesis de la Virge pour nous faire garant, quel
            bastard i a il! Va il gens enchantant? Ch' est par art de dëable qu'
            il va gens enortant! Or m' a miex desceüt que personne vivant! Mais
            si tenir le puis, par Dieu le Royamant, traïner le ferai a .j.
            cheval courant!» Ensi le va li roys de Franche manechant. Mais li
            gentis Bastars n' i acontoit .j. gant, enchois se combatoit sus le
            pré verdoiant: a l' un trenche le teste, l' autre va affolant;
            devant ses cos n' en poet avoir nul hons garant. Esmerés li escrie:
            «Biaus niés, venés avant! Vous en avés trop fait: alé vous
            reposant!» «Oncles», dist li Bastars, «voir, je desire tant que je
            puisse le roy faire a son coer dolant: ne desire tant riens en che
            chiecle vivant. Si me voeilés aidier, ains le soleil couchant le roy
            desconfirons et son ariere bant.» «Hé, Diex», dist Esmerés, «vrais
            Roys de Betleant, con vechi chevalier et bastart souffisant!» Atant
            es Alixandre, Wistace et Gloriant et Jehan de Ponthieu et Bauduïn le
            grant: au Bastard sont venu qui aloit trop avant; voeille ou non li
            Bastars, il [le] vont ramenant par dedens le chastel, puis vont le
            pont levant et le porte fremerent, ou dongon vont montant. Et la
            roÿne Rose est venue a l' enfant; la dame le baisa .c. fois en .j.
            tenant. La roÿne de Cypre le va mout festïant et la dame d' Escoce,
            qui de biauté ot tant. Wistace de Bollongne vint au Bastard courant
            et puis se li a dit hautement enn oyant: «Je vous tieng a cousin d'
            or[e] mais en avant!» Liet furent li baron ens ou chastel lassus. Et
            li roys des Fransoys estoit tristres et mus; dist au conte d' Ango,
            qui tant estoit membrus: «J[ë] ai esté par vous laidement decheüs
            quant j' ai mes prisonniers sifaitement perdus.» Dist li contes d'
            Ango, qui tant estoit menbrus: «Ains miex ne fu souspris quens,
            prinches ne dus. Maudit soit li Bastars: encor sera pendus!» Et dist
            li roy de Franche: «Par ou est il issus, quant il est de nul homme
            regardés ne veüs?» As gens de la contree et desseure et dessus
            demanderent l' estaet, si lor fu cogn[e]üs la bove de Bavai. Et
            quant li roys menbrus oï cheste novelle, liés en fu devenus. A Bavai
            envoia .xiiij. escus et .x. saudoiers, .iij. contes et .ij. dus pour
            garder le Bastard car il n' en soit issus. Quant li Bastars le sot,
            n' en donna .ij. festus:
          
            il jura Dame Dieu et ses saintes vertus s' il n' ist par les
            fenestres, qu' il istera par l' us. Or furent a Sebourc li frere et
            li cousin moult longement enclos ou chastel marberin, tant qu' il n'
            eurent laiens ne pain ne char ne vin: vitaille lor failli, dont
            moult furent enclin. Wistaces a parlet moult haut en son latin:
            «Seignour», che dist li contes, «venut sommes a fin: quant n' avons
            a mengier, chi a trop mal voisin. D' escaper je ne voi sens, avis ni
            engin. Pleüst a Jhesu Crist, le vrai Pere divin, que trestous
            fuissons ore par dela le marin en l' ost roy Godefroi, le noble
            palassin, car chi endroit morons comme niche mastin.» «Sire», dist
            li Bastars, «foi que doi saint Martin, trop vous voi desconfit pour
            .j. poi de famin: encor ne sont mengiet ne palefroi, ronchin, li cat
            ne le soris, le chien ne li mastin! Aions fïanche en Dieu, le vrai
            Roy paraclin, car s' en Dieu nous fïons et el saint Seraphin, mout
            bien porront avoir a maurre nos molin des blés au roy de France,
            Phylippe o le coer fin, car je voi la desseure au lés vers Saint
            Quentin de chars et de charretes venir moult grant traïn: le treüt
            paieront a mi a che matin ou il ne passeront parmi le mien charin.
            Or tost, adobé vous, li enfant Bauduïn, si me venés aidier a faire
            mon traitin!» Tout li .xxx. bastart s' armerent vistement, dou
            castel sont issu devant l' aube qui fent. La bruïne fu grande: la
            veüe deffent. L' ost des Franchois passerent, si vous dirai comment:
            il i ot .j. aunoi et roisiaus largement ou nus hons ne s' osoit fïer
            du logement; il passerent les riex vers Fammart droitement. .XXX.
            chars encontrerent, qui menoient fourment. Au chareton devant
            donnerent paiement: le teste li trenchierent et puis l' autre
            ensement, et le tiers et le quart ochisent au tourment; jusqu' au
            .xxx. char ouvrerent ensement, dont chascuns de bastars prist char
            delivrement. Con charreton le vont menant delivrement; li charreton
            sont mort, que nuls ne lor deffent. Il trespasserent l' ost au roy
            ou Franche apent. Li Bastard de Sebourc, lui .x. tant seulement, a
            fait les chars passer et les darains atent; on les maine au chastel
            carïant radement. Et quant li Fransois [virent] le chemin c' on i
            prent, au roy de Franche vinrent en criant hautement: «A, nobles
            roys», font il, «il vous va malement: li Bastard de Sebourc, qui
            tant a hardement, a .xxx. chars conquis a ches ajournement, des blés
            et des vitailles, de vin et [de] pieument, qu' il emmainne au
            chastel bien et hardiement!» «Diex», dist li roi de Franche, «Peres
            omnipotent, con chius Bastars me fait le coer tristre et dolent!
            Encor le ferai pendere et encrüer au vent!» Es vous .j. chevalier
            navré moult laidement: le bras avoit copet qu' a l' espaulle li
            pent; il crie au roy de Franche: «Or regardés comment li Bastars de
            Sebourc nous demaine vieument!» «Or tost», dïent Franchoys
            avironeement, «alons a che Bastard, cui li corps Dieu cravent! qu'
            ensi va mehaingnant nos hommes et no gent! Au roy le ramerrons
            enchois l' avesprement.» Oït li chevalier, si lor dist hautement:
            «Ja n' i venrés si tart, par le mien serement, que che ne soit trop
            tempre: li Bastars vous atent!» «Dieus», dist li rois de Franche,
            «dame sainte Marie, que ferai du Bastard, qui me fait vilonnie?»
            Atans es vous Gaufroi, qui le char ot garie; li glous estoit sanés
            de sa grant maladie. «Gaufrois», che dist li roys, «vechi grant
            dëablie: chius Bastars orguelleus, est il de la lignie a le roÿne
            Rose, qui tant est enseignie?» «Oïl», che dist Gaufrois, «mais n' en
            savoie mie quant me vins herbergier dedens sa manandie. Taie en est
            la roÿne, jë ai le vois oïe; Esmerés, Alixandres, Glorians, coi c'
            on die, sont oncles du Bastard, qui lor fait telle aïe.» «Par Dieu»,
            che dist li roys, «si ne fourvoie mie, car on doit ses amis
            conforter a le fie.» Dont vinrent carreton; li .j. brait, l' autre
            crie: «A, sire roy de Franche, vostre ost est mal gaitie: li Bastart
            de Sebourc a tuet no maisnie, s' emmaine de vitaille .xx. chars a
            une fie, .x. karrees dou vin a une autre partie!» Li roys dist au
            vassal qui li brache ot trenchie: «Veïs tu le Bastard? Or ne m' en
            choilés mie!» Et dist li chevaliers: «Se Diex me beneïe, j' ai veüt
            le Bastard, cui li corps Diex maudie! et si vous ai couvent et pour
            voir vous afie: tant qu' aiés a mengier, il ne junera mie. Cartons
            est devenus par son encanterie; demain ert taverniers de vendre vin
            sor lie, car .x. chars tout cherkiés en vi sus le cauchie. Quant a
            l' encontre alai, je fis grande folie, car le bras me trencha, s' ai
            la cuise plaïe, dont ne m' aiderai mais a nul jour de ma vie.»
            Dieus, que li rois de Franche ot au coer marison
          
            quant il ot du Bastard la vraie entention! «A, Bastars», dist li
            rois, «fieux au putain larron, chieus Sires te confonde, qui souffri
            pation! Nonpourquant te maudi sans cause et sans rayson, car tu
            aides a droit chiaus de t' estration.» Lors monta li biaus roys par
            dessus l' arragon; entre lui et Gaufroi et le conte Guion, l'
            archevesque de Rains et maint autre baron, vers le tour de Sebourc
            vont brochant de randon et voient le karin assés prés du dongon. Li
            Bastars fu decha demi trait au bougon, l' ariere garde fist tout
            soel sans compaingnon. Bien le cognut Gaufer, si dist a Phyllippon:
            «Frans roys», dist li traïtres, «voleis vir le coistron? Vés le la
            sus che ter[t]re, en sa main se pignon. Chertes, je li donnai che
            destrier bel et bon et si ne m' en scet gré le monte d' un bouton.»
            «Par foi», che dist li roys, «vesla biau danseillon, apert et
            remüant et de gente fasson; il trestourne et tressaut a guise d'
            oisellon: il ne me prise mie vaillant .j. esporon. Or tost,
            seignour, a lui, pour Dieu vous em prion!» «Sire», che dist
            Gaufrois, «se croire m' en voelt on, vous larés le Bastard, qui ait
            maleïson! car ch' est trop grant folie, si ait m' ame pardon, de
            perdre .j. chevalier pour avoir .j. garchon.» Or s' en va li
            Bastars, qui tant fist a cremir. Fransoys le vont sievant, qui le
            cuident saisir, mais li Bastars sot bien trestourner et guenchir;
            quant on le cuide lons il les vint de prés vir, si qu' a plusours a
            fait l' ame du corps partir. Es vous .j. chevalier qui commenche a
            ferir le chaval fierement pour lui a consievir; si haut li escria
            qu' il le poet [bien] oïr: «Fiaux a putain, bastars, ta mere voilt
            gisir avoeques pluseurs hommes, mais pour toi eshardir t' a voillut
            le meillour des peres retenir; ne sscés quelz fieux tu es, si te
            dois bien haïr! La proie te calens, si te ferrai jehir que tu l' as
            deroubee a bonnes gens murdrir!» Et quant li Bastars l' ot, du sens
            cuida issir; il jure Dame Dieu, qui pour nous voilt nasquir de la
            Vierge Marie et en crois mort souffrir, qu' a chellui retournoit, s'
            il en devoit morir. Le lanche o le pignon va a terre flastrir et a
            traite l' espee, que tré bien sot tenir; retourne au chevalier, qui
            le cuida ferir, mais li Bastars sot bien outre le cop salir. Au
            retour qu' il a fait laist le branc convenir: le chevalier feri par
            si tres grant haïr de la teste li fait le chervele boulir. A terre
            l' abat mort, puis li dist par loisir: «Je m' en revois, vassaus, et
            il vous faut dormir.» Esmerés de Nimaie voit le Bastard ferir et les
            .j. et les autres afoler et honnir: «Cousins», dist Esmerés, «tant
            vous voi eshardir, de mille mars de rente a vo vie tenir vorroie
            pour .v. sols maintenant acomplir.» Quant chil du chastel virent du
            grant carin l' esploit, encontre les bastars chascuns briement
            issoit, s' ont le proie menee en ou chastel tout droit. Li Bastard
            de Sebourc l' arrier garde faisoit, et li roys des Fransois, qui le
            Bastard veiot, pour tout le plus hardi du monde le prisoit, si a dit
            coiement que së il le tenoit que pour homme vivant il ne le
            penderoit, car trestout chil qu' il fait, il le fait sour sen droit:
            car n' est mie preudons qui son ami dechoit ne qui faut au besong
            chellui cui aidier doit. Ensi le roy de France en lui se devisoit et
            de fies en autre de sa main se sainoit. Et Gaufrois li demande
            pourcoi ensi faisoit, et dit li rois de Franche: «Qui ne s'
            esmaieroit de che gentil Bastard, qui tant fait de put roit;
            chertes, trop volentiers li miens corps le verroit.» [«Sire», ce
            dist li glous, «qui mander le voroit] et dont se li lanchast droit
            au coer d' un espoit, nous rariens nos prisons, s' ariens fait bon
            esploit.» «Sire», che dist Gaufer, «car fachons bone enfanche:
            mandés che fel Bastard, qui nous fait destourbanche: je li ferai
            bouter .j. espoy en sa panche.» «Taisiés vous», dist li roys, «n'
            aiés telle plaisanche, car j' ameroie mieux a perdre douche Franche
            et m' en fausist fuïr en terre sans creanche, car a tout mon linage
            ferroie grant vengance; [de tant qu' en avés dit ai en vous mains
            fïance.» «Sire», ce dist Gaufrois, «car j' ai dit inorance, mais je
            ne sai comment je puisse avoir vengance] de chellui qui m' a fait au
            coer telle grevanche.» «A table», fist li roys, «sans nulle
            demoranche.» Et li gentis Bastars, qui tant ot de vaillance, appella
            ses amis, qui li font connoissanche: «Seignour», dist li Bastars,
            «n' aiés nulle souffranche de boire et de mengier; prendés vo
            gouvernanche, car a mengier arons, si el i a en Franche.» Or furent
            o chastel a joie et a baudour, car li gentis Bastars, qui onques n'
            ot paour, amena ou chastel a mengier pour maint jour. Li rois fu en
            son tref et o lui li plusour: «Seignour», ce dist li rois, «comment
            arai la tour,
          
            la ou mi anemi ont chi pris lor sejour?» L' archevesques de Rains li
            a dit sans rethour: «Bien vous aprenderai, par Dié, mon chier
            seignour, comment vous averrés le grant chastel majour enchois
            demain le vespre: chertes, j' en sai le tour.» «Comment?» che dist
            li roys. «Pour Dieu le Creatour, [arcevesques de Rains, sauvés moi
            mon onnour!»] «Sire», dist l' archevesques, «par le mien Sauveour,
            se croire me volés, vous ferés le melliour.» «Sire», dist l'
            archevesques, qui fu bons clers lettrés, «bien vous aprenderai, se
            croire me voillés, comment le bon chastel chi devant averrés.»
            «Sire», che dist li rois, «et c' or le m' aprendés.» «Sire», dist l'
            archevesques, «a chelz dedens mandés, s' il vous plaist, de par vous
            salus et amistés, et chou qu' avés mesfait vous lor amenderés; et je
            sui bien chertains que s' ensi vous ouverés li chastiaus vous sera
            rendus et delivrés.» Et li roys respondi: «Pour noient en parlés,
            car ja ne le ferrai es jours de mes aés: miex ameroie a perdre
            .iiij. de mes chités que jamais devers euls je me fuisse acordés.»
            Ensement dist li rois que vous oï avés. Mais enchois que le rois
            fust du mengier levés, issi hors du chastel li Bastars redoubtés et
            si s' en vint courant a loges et as trés. Il decope les cordes, s' a
            les brehans versés et s' en a .xviij. que mors quë afolés. Li navret
            furent tost ou li rois fu trouvés, si li ont dit: «Frans roys, et
            quant nous vengerés de che fellon Bastard, qui nous a decopés?» «Hé,
            Diex», se dist li rois, «et ou sui je arrivés? Quels hons est chius
            Bastars? Je croi qu' il soit faés!» «Sire», font li baron au roy,
            «car le mandés tant que l' aions veüt, car moult est desirés de tout
            vostre bernage qui chi est assamblés, car onques tels bastars ne fu
            au siecle nés.» Li gentis rois de Franche a ses barons oïs; l'
            archevesques de Rains en a [a] consel mis: «Sires frans
            archevesques», dist li seignouris, «alés ent au chastel, pour Dieu
            de Paradis, si donnés au Bastard et triewes et respis. Dites lui que
            de moi ne de tous mes subgis n' i avera anoi tant qu' il ert
            departis; dites lui qu' a moy viengne, qu' il ne soit contredis.»
            «Sire», dist l' archevesques, «volentiers, non envis.» Dessus .j.
            palefroi est li prelas assis; vers le chastel s' en va, ne fu pas
            abaubis. Il est venus au pont, si s' escrie a haus cris: «Faites
            parler a moi: ne soiés esbaïs, car je sui messagiers au roy de Saint
            Denis.» Dont i vint li Bastars, qui moult fu agencis, Wistace dou
            Bollongne, Bauduïns li flouris, Glorians, Alixandres, Esmerés li
            gentis: li pont ont avaleit, qui fu grans et massis; l' archevesque
            trouverent, qu' a bailles estoit mis. Quant il vit les barons, si
            les a beneïs et dist: «Je vous rassos, comment qu' aiés mespris
            envers le noble roy de Franche et de Paris. Lequels est li Bastars,
            qui tant par est hardis?» «Sire», che dist Wistace, li contes
            posteïs, «vés le chi vraiement.» Don l' a par le bras pris. Et li
            Bastart s' escrie: «Vés me chi, biaus amis: lut avés de gramare je
            sui li Anemis?» Quant l' archevesques l' ot, s' en a geté .j. ris;
            dont le prist par le main le prelas agentis et li dist: «Damoisiaus,
            vous estes moult haïs et du roi et des siens, car tous le plus petis
            vorroit bien vraiement que vous fuissiés murdris: trop avés fait no
            gens laidures et despis.» «Sire», dist li Bastars, «soiés chertains
            et fis: se je vous ai fait mal, encor vous ferai pis!» «Vassaus»,
            dist l' archevesques, qui moult fist a löer, «ensi est [che] de
            gerre, quant vint a l' assambler: qui pis scet et pis face, nuls ne
            voit garder. Or sui venu a vous; de che vaura parler: li riches roy
            de Franche vous fait par moi mander que trois jours de respit vous
            voelt li roys donner, tant que puissiés en l' ost et venir et aler.
            Tant a oï li roys de vous fais recorder qu' il voelt le vostre corps
            veioir et regarder. Pour vostre amour vorra .j. behourt estorer; et
            se vous le pöés de vous drois conquester ja ne vous en vaurai pour
            che le pris hoster, car on doit droit jugier sans nullui fourconter.
            Or venés avoec moi; bien vous sarrai mener a le tente dou roi qui
            tant fait a doubter.» «Sire», dist li Bastars, «je n' i kier ja
            entrer s' en che chastel ne vienent trestout li .xij. per qui pour
            moi verront chi en pleges demourer, car qui voelt bien paier, bon
            gaige doit livrer.» «Sire», dist li Bastars, «par ma cheval[e]rie,
            se tout li .xij. per de France le garnie ne vienent chi tenir prison
            o ma lignie ja li roys ne venra ma jouvente jolie s' il ne me voit
            armés pour lui tollir la vie, car trop ai d' anemis en vostre ost
            resongnie: li glous Gaufrois i est, qui bien ne m' aime mie, et des
            autres Fransoys, cui j' ai fait vilonnie; li rois me ait aussi, ne
            voil c' on m' en desdie.
          
            Mais s' a moi voelt parler en sa tente polie, si me livre les pleges
            en ma tour bateillie ou ja n' i enterai par sens ne par folie.»
            «Comment?» dist l' archevesques. «Pour la Virge Marie, il vous doit
            bien souffir se je vous en affie: vous tenés poy de bien en moi a
            cheste fie!» «Encore en i a mains», dist il, «de la moitie, car n'
            est ... ... preudons qui se fie en clergie.» Coyque li archevesques
            eüst la sermonné ne priet le Bastard ne bien asseüré, ne prist il au
            Bastart avis ne volenté d' aler au roy de France qui l' avoit la
            mandé, tant que li archevesques de Rains, chelle chité, fist que li
            .xij. per furent trestout alé par dedens le chastel et bien
            enprisonné. Quant furent en prison tout mis par [le] sien gré, s'
            apella li Bastars son riche parenté et lor a dit: «Seignour, or oiés
            mon pensé: par moi avés esteit de le mort escapé, s' est raisons,
            biaus seignour, que vous fachiés mon gré, car comment car on m' ait
            le Bastard appellé, s' ai [ge] dedens mon corps coer de roy coronné;
            encore sarai rois d' une grant roiauté, car puis c' on pense haut,
            on vient a richeté et adés le chetis revient a nicheté. Je m' en
            vois droit a l' ost ou li rois m' a mandé, le douse per de France
            [sont] pour moi demourré. Or voeil que me jurés et foy et loiauté,
            Dieu et chevalerie et Sainte Trinité que s' il avenoit cose par
            grande mailvaisté que li Fransois m' eüssent ochis, mort et tué que
            tout li .xij. per qui chaient sont entré fuissent a ches crestiaus
            pendu et estranlé.» Ensi l' ont li baron au Bastard creanté. Quant
            l' archevesques l' ot, si li a demandé pour coi avoit ainsi chest
            estaet ordené. «Pour che», dist li Bastars, «par Sainte Trinité, se
            Fransoys m' ochioient, qui koeilli m' ont e[n] hé, et j' aroie en
            morant grant joie et grant santé de chou que je serroie vengiés de
            ma grieté, car je vorroie ja avoir le chief copé et li roys et si
            homme fuissent tout encrüé pour l' amour de Gaufer, qui a fait
            fausseté encontre mon linage qu' il a trop vergondé: encorre l'
            ochirai, car il ra sa santé. Alons ou il vous plaist, tout a vo
            volenté, car j' ai mon testament et fait et ordené.» Dont issi dou
            chastel, s' a par le main combré le Bastard de Sebourc, au gent
            corps naturé; a l' autre lés estoit acostés d' un abbé. «E, Diex»,
            dist li Bastars, «quelz .ij. larrons prouvé j' ai chi d' encoste
            moy! Par ma crestienté, li mieudre bien du monde sont par vous
            despensé et si gisiés souvent delés maint cul lardé!» L'
            archevesques en rist quant il l' a escouté. Il sont venu en l' ost,
            si sont parmi passé. Chevalier, saudoier akeurent par le pré pour
            veoir le Bastard c' on avoit amené; pour che c' on l' avoit tant et
            prisié et löé en sont .lx. dessus lui contourné. Telle presse i
            avoit, jamais n' eüst passé se che ne fuist li roys, au corage
            membré, qui fist crier .j. banc, c' omme de mere né n' aprochast li
            Bastard d' un arpent mesuré s' il n' estoit rois ou contes, tenans
            grans richeté. Et quant li Bastars vit le bon roy couronné, du
            chaval descendi et si l' a encliné et dist: «Chius Dame Diex qui
            tout a estoré saut et gart Gloriant et mon oncle Esmeré et mon oncle
            Alixandre, Wistace le menbré, Bauduïn de Biauvais, le nob[i]le
            chité, et Jehans de Ponthieu et cheuls de m' amisté et il confonde
            cheulz par cui il sont grevé. Je ne vous maudi mie, bon rois, par
            verité, mais je maudis l' argent c' on vous en a donné.» «Roys», che
            dist li Bastars, «je ne vous maudi mie: se vous avés grevet le moie
            anchisserie, ch' a estet par l' argent et l' or fin qui flambie, de
            coi Gaufrois vous a bien donné vo partie.» «Bastars», che dist li
            rois, «vous dites vilonnie: se n' estoit pour les pleges qui sont en
            vo baillie vous eüssiés tantost vo [tieste] roongie!» «Sire», dist
            li Bastars, «je les en regratie; nul gré ne vous en sai ta[n]t que
            de vo partie, car a che que je voi, se Diex me beneïe, qui vous dist
            verité, trop bien ne l' amés mie.» Dont descendi le roys en sa tente
            jolie. Li roys fist aporter briement le vin sor lie et a dit au
            Bastard: «Bouvés, je vous en prie.» «Sire», dist li Bastars, «je ne
            beuverai mie, s' arés beüt devant, car, voir, je ne sai mie qu' il i
            a en le coupe: n' est drois que je m' i fie. Bien sai que me haés
            sans cause deservie: je le deservirai, mais ch' ert une autre fie.»
            Et quant li roys l' entent, ne poet tenir n' en rie, si a dit au
            Bastard: «Chiere avés esragie: repentir vous deussiés, c' avés fait
            tel folie a moy et a ma gent et a ma baronnie.» «Chertes», dist li
            Bastars, «je [ne] m' en repens mie, car a grant tort avés gerroiet
            ma lignie.
          
            Roys, entent a rayson, ch' est ce que je vous prie: se vous avés l'
            argent, si lasiés la folie.» «Roys», che dist li Bastars, «je sui a
            vous venus: s' il vous plaist, je morrai ou je serrai pendus; mais
            se je devoie estre a chevaus desrompus, si convient que je blasme
            trestous vous faus argus: trop mal vous confessés a vous freres
            menus, as vesques, as abbés, dont vous estes tenus, car se vous
            disiés: ' Sire, je me sui maintenus assés mauvaisement, je m' en sui
            perchïus, contre les enfans Roze, qu' ai en prison tenus, et le bon
            conte Wistace, cui j' ai ses biens tollus, et s' ai aidiet Gaufroi,
            car j' en sui retenus: il m' a donnet d' avoir tant que je n' en
            voil plus, et par l' avoir que j' ai est li tors soustenus et grevet
            mes amis, s' est li drois abatus; se le vous confesseres avoit tels
            mos oüs et il ne vous desist qu[e] vous fuissiés perdus et qu' en
            enfer n' alast vostre ame o Bugibus, mal seroit avisés. Et je soie
            pendus, que, se je le tenoie, je sui bien si testus que pour chou
            que par lui seriés ensi dechius, la teste li torroie la ou qu' il
            fuist tenus, et tenist es ses dois le propre corps Jhesus. Fause
            confessions met maint homme la jus en enfer le puant, la ou mai[n]t
            Firmagus.» Et quant li roys l' entent, si devint cois et mus: bien
            scet que li Bastars estoit a point meüs. «Vassaus», che dist li
            rois, «par les sains de lassus, je ne sai qui a droit, car j' en sui
            tous abus. Quant a Paris mandai vous amis et vous drus a l'
            e[n]contre Gaufer, qui la estoit venus, en la plache pavee fu
            monstrés ses escus, mais il n' i trouva homme qui s' i fuist
            combatus: on voloit par tesmoins car il fut corrumpus. Li usaedse de
            France est par champ retenus.» «Hola», dist li Bastars, «je n' en
            voeil oïr plus, car se par champ em poet li debas estre jus ve me
            chi apresté se Gaufrois ert venus!» Adont geta son gage, si que bien
            fu veüs. Li gentis roy de Franche, Phyllippe li menbrus, a tramis a
            Gaufroi .iij. contes et .ij. dus pour savoir au Bastard si
            combateroit plus et chil ont a Gaufroi tous les plais despondus du
            Bastard de Sebourc, qui tant [est] esleüs, qui demande bataille a
            lui, ch' est ses argus, pour achiever le gerre, les noises et les
            hus. «Seignour», che dist Gaufrois, «foy que je doi Jhesus, jamais
            encontre lui n' iert portés mes escus, car je l' ai bien vouet il a
            .ij. mos ou plus.» «Cha», dit li .j. des contes, sires fu de
            Chambrai, «sire Gaufrois», dist il, «oiés que vous dirai: li rois
            vous mande ensi, ja ne vous mentirai: se vous volés bataille au
            Bastard, sans delai vous l' averés a lui, ch' est che que je bien
            sai.» Et li leres respont: «Ne m' i combaterai: l' autre jour me
            navra, dont pas le corps sain n' ai; jamais si com devant poissanche
            n' averai.» Au roy vont repairant li prinches sans delai; le
            response Gaufroi, le seignour de Nymai, ont recordé au roy, qui
            estoit en grant glay avoekes le Bastard, qu' ou chief ot le hahai:
            il ne donnoit du roy une foeille de mai. Quant li roy le maneche,
            qu' il dist: «Je t' ochirrai!» «Ne m' en chaut», fait il, «sire, je
            sai bien que je sai: je morrai lïement, car bien vengiet serrai.
            Faites venir Gaufroi, se m' i combaterai.» Et li roys respondi: «Par
            men foy, non ferai; pas ne se voielt combatre: les noveles en ai.»
            Et li Bastard respont, qui tant ot le coer vrai: «S' on ne me rent
            Gaufroi si com demandet l' ai, la ou que je l' encontre, par Dieu,
            je l' ochirrai!» Li Bastard a parlet hautement enn oiant et dist:
            «Roys de Fransoys, entendés mon samblant: je vous requir .j. droit
            c' on voit tout apparant, car je met sus de fait a Gaufroi le tyrant
            qu' il vendi roy Hernoul de Nymaie tenant au roy Rouge Lyon par
            dedens Abilant. Je li oufre a prouver a l' espee trenchant par itel
            couvenent, se nel fais recreant si fachiés mon corps pendre com
            larron soudoiant. Et che vous m' alés chi la chose refusant je vous
            met sus de fait chi endroit en oiant que de lui avés pris or et
            argent luisant, dont le tort soustenés. Huimais n' en dis otant.» Et
            dist li roys de France: «Tu en dis trop avant! Voiant tout mon
            bernage, je t' otroie le champ a le fin si ne mates Gaufroi le
            souffisant, l' omme que j' aimme plus en che chiecle vivant,
            traiener te ferrai et pendre com meschant.» Et li Bastars respont:
            «Je m' i vois ottroiant a le fin se je fai roy Gaufroi recreant que
            vous le fachiés pendre en che bos verdoiant et pardonnés haÿne
            Wistace et Gloriant, Esmerés de Nymaie, Alixandre li grant et le
            roÿne Rose, qui de bonté a tant, Bauduïn de Biauvais, qui le poil a
            ferrant, et Jehan de Ponthieu, au hardi couvenant.» «Chertes», che
            dist li roys, «tout ti apartenant aront leur pais a moy se Gaufroi
            vas matant,
          
            mais Jehans de Ponthieu ne l' avera noiant: jamais en sa contree n'
            ara li glous .j. gant, car il me relenqui, dont j' ai le coer
            dolant. En sa terre sont ja de par moy mi serjant; on le tenra de
            moi d' ore mais en avant, s' ai fait bannir Jehan de mon royame
            grant. Bien sai que s' on le tient decha le mer bruiant qu' il n'
            ara de le mort tensement ne garant.» Ensi disoit li roys com je vous
            voi contant: tellement le cacha au tamps dont je vous chant qu' il
            convient que li dus, au hardi couvenant, passast outre le mer sus le
            gent mescreant, et trouva outre mer sus paiens combatant le Bastard
            du Buillon, dont on parole tant, contre Salehadin le sien
            apartenant; pour coze dou linage i ot de mort garant, ensi com vous
            orés ens ou noble romant. Or commenche chanson d' ore mais en avant,
            dont li ver sont bien fait et li parler plaisant. Seignour, or
            faites pais, pour Dieu et pour s' ymage, si entendés chanson dont li
            dit sont bien sage. Li Bastars de Sebourc, qui tant ot vassellage,
            fu par devant le roy tout droyt en son estage; pour faire le
            bataille avoit livré son gage. Li roys li acorda, voiant tout son
            bernage. A Gaufroi le fellon le vont dire message que li roys des
            Fransoys avoit par droit langage ottroiet et graët le champ dessus
            l' erbage, et qui serroit vaincus il i aroit domage, car traïnés
            serroit jusques a .j. bosquage et la serroit pendus com leres plains
            d' outrage. Et quant li roys Gaufrois entendi tel langage, Dame Dieu
            en jura, qui nous [fist] a s' ymage, ne se combateroit pour tout l'
            or de Cartage. Il a fait aprester vistement son bernage; es chevaus
            sont monté sans point de l' arestage. De l' ost s' en sont parti, s'
            aqueillent lor voiage; vers Nymaie s' en vont, qui siet sus le
            rivage. Il chevauchent moult fort, c' on ne soet au passage. Li roys
            fu a son tré, qui tant ot vasselage; il fist Gaufroi mander par
            Hernaut le sauvage, mais recordé li ont chil qui en sont message que
            Gaufrois s' enfuiot aveukes son linage. Et quant li roys l' oÿ, s'
            en ot au coer tel rage qu' il a dit a se gent: «Or tost sans
            demourrage, siewés le roy Gaufer: il i [a]ra damage!» Mais ch[ë] est
            pour noient, car li glous ne s' atarge, et par nuit et par jour
            chevauche o son parage. Or chevauche Gaufrois; on le sieut
            asprement, mais sachiés bien de ffi que ch' estoit pour noient. Li
            roys fu en son tré, qui luist et qui resplent; li Bastard de Sebourc
            li crie hautement: «A, sire roys», dist il, «or pert il grandement
            que Gaufrois est traïtres: li corps Dieu le cravent! Roys, je vous
            prie, pour Dieu et pour le sacrament, que vous aiés en vo conseil
            prochainement par coi a pais venir puissent le mien parent que vous
            avés a tort grevé si laidement.» Tout li prinche de France en prient
            humblement tant que le roy a dit, si que chascuns l' entent:
            «Damoisiaus debonnares, plains de bon couvenent, amenés vo linage
            devant moi en present et je lor pardonrai tout le mien mautalent.
            Conestable de France vous fai entirement pour le bien de vo corps et
            pour le hardement.» Et quant li Bastard l' ot, de la joie s' estent:
            le roy keurt embrachier; par le jambe le prent: le piet li voeilt
            baisier, mais li roys le deffent. Et li Bastars monta moult
            aparliement sus son courant destrier, qui ne keur mie lent: dessi
            jusqu' au chastel ne fist arestement. Esmerés li gentis a le porte
            descent, se li a dit: «Biaus niés, vous revenés briement!» «Oncles»,
            dist li Bastars», loons Dieu hautement! Je vous ai acordet au roy ou
            France apent; Gaufrois s' en est fuïs, cui li corps Dieu cravent!»
            Dont entra ou chastel, si [dist] communalment chou qu' il avoit
            trouvé ou roy ou France apent, dont mainent lie chiere li baront de
            jovent: le Bastard de Sebourc appelerent parent. Ensi qui bien se
            prouve a des cousins gramment, s' est sages et soutis qui chi
            essample prent. Seignour, par le Bastard, qui fu de bone orine, fu
            le pais estoree a ichellui termine. Adonkes sont issu de la tour
            marb[e]rine: il ne remest laiens ne dame ne roÿne. Le .xij. per de
            France, a cui pröeche acline, vont avoec le Bastard, cui hardemens
            doctrine; vienent devant le roy. La chascuns si s' acline, la fisent
            d' amistié en demonstrant maint signe qu' il sambla proprement c'
            onkes n' i fu haïne. En la tente du roy avoit belle gourdine;
            mengierent li baron droit au disner c' on disne. Ensi fu chelle pais
            que chi je vous destine. .VIII. jours furent ensi a cui honneurs
            acline et chascuns des barons reva en sa saisine. Wistace de
            Bollongne vers son lieu s' achemine et si ammaine Rose, o li mainte
            meschine. Glorians, Alixandres, entrent en la marine, pour che que
            lor païs gastoit gent sarasine.
          
            [Et li gentis Bastars ot receüt l' estrine] de le conestablie de
            France la divine. Tout li .xxx. bastart furent en bonne estrine
            chevalier, par le roy, qui lor donna saisine. Li Bastars ne fu pas
            en France lonc termine, car volentés le prist, non mie par famine,
            qu' il iroit outre mer ou linage le Chisne, s' aideroit ses amiis
            contre le gent jupine. Pour son pere trouver entra en le Froncine,
            .j. moult riche chalant qui vint de Palestine, O lui tout li bastard
            et lor maisnie fine. Or lairai des bastars, dit en ai la rachine, si
            dirai de lor pere, qui vivoit de flaumine et d' erbes en .j. bos et
            de mainte rachine. Hermites fu .vij. ans, mainans en povre huissine,
            tant qu' il plut et grëa a chelle Vertu digne qui cha jus descendi
            en le Virge roÿne et rechiut mort en crois de la lanche frarine: qui
            ne sert tel Seignour, s' ame destruit et mine. Seignour, en la
            forest qui seoit delés Arge, une noble cité qui estoit grant et
            large, fu li bers Bauduïns par dedens l' ermitage au voloir Jhesu
            Crist .vij. ans de bon eage: le pechiet espani d' Ivorine le sage.
            Or escoutés comment issi de che manage: il [i] avoit .j. roy en
            chellui herritage; li rois avoit .j. fil de son droit mariage,
            Croissans avoit a non, moult fut de jone eage. Li rois tenoit son
            fil en dolerous servage: enfremet le tenoit en .j. moult haut
            estage, car on avoit sorti en che païs sauvage: la soer dame Calabre
            qui estoit forment sage, avoit geté ses sors sor trestout son
            linage, s' avoit dit a che roy: «Apren ton fil l' usage de croire le
            soleil qui resplent sans outrage, et le tiens emmuret en ton maistre
            manage, car je truis en mes sors par lui aront domage trestout li
            Sarrasin qui sont de no parage: meïsme ta chité en sera a hontage,
            destruite et essillie et tournee a grant rage. Il crera autre loy,
            dont tout aront servage tout chil de ton royame et aussi maint
            aufage.» Et pour chestui parler li roys au fir visage tenoit son fil
            enclos en .j. chastel moult large. Avoec le damoisel ot plenté de
            barnage ou il se delitoit; ne faisoit autre ouvrage. Si fu tant
            enfremés en che chastel ombrage qu' il vint au roy son pere en sens
            et en corage qu' il menroit le sien fil o lui en .j. voiage: ch'
            estoit pour aler vir autour son heritage et villes et chastiaus qui
            li dovent treuage; si fist son fil monter, qui tant ot vaselage. D'
            Arges se departi avoec son fil le sage, et aproche li tamps qu' il
            en ara domage. Ensement que li roys o son fil chevaucha, le chiel et
            les estoles, le soleil li monstra et dist: «Biaus fiex, ch' est
            Diex, chius solaes que vois la: il nous donne tous biens, il nous
            fist et fourma.» «Peres», ce dist Croissans, «par foi, biau dieu chi
            a! N' est il nuls autres dieux? Ne le me chele ja!» Et li peres
            respont, qui le sort redoubta: «Onkes il ne fu plus, ne jamais ne
            serra.» Ensi que li dansiaus avoec son pere va, il regarde sor
            destre, si vit et regarda .j. malade desfait; puis que Dieus mont
            crea il ne fu plus desfais, ne jamais ne serra, de la mezel[e]rie
            comme chius estoit la. Li escripture dist que Diex si l' amena et se
            mist en tel guise pour chou car il vaura convertir le dansel, qui
            tant d' onour ara. Maint païs converti, ou on se baptisa: onques ne
            fu tel joie que de che Croisant la, car .xiiij. chités a no loy
            acorda: che tesmogne l' istoire, qui point ne mentira. Oiés du
            damoisel: quant chellui avisa qui estoit chi desfais, contre lui
            galopa, puis a dit au malade, que ladre on appella: «Vassas», ce
            dist Croisans, «poi de bien en toi a: tu es ors et rongneus, mal ait
            qui te porta! Ch' est par ta nicheté que chius maus te tien la. Va,
            si bangne ton corps: tout tantost garira.» «Sire», che dist li
            ladres, «je n' i garrirai ja: c' est une maladie que Dieux envoiet
            m' a, qui adés sans descroistre me mouteplï[e]ra, et löés en soit
            Diex, qui me fist et fourma.» «Comment!» che dist Croisans. «Li
            solaus t' estora.» «Non fist», che dist li ladres, cui Jhesus
            espira, «Dieux est li tous poisans, qui che mal m' otria.» Et
            Croissans respondi, quant le ladre escouta: «Onques ne fu preudons
            qui tel mal estora.» Quant Croisans ot le ladre, si s' est
            apourpensés quel cose ch' est de Dieu ne lo il est montés; tout
            ensement pensant s' est du ladre sevrés. Mais li bers n' ala mie
            .iiij. arpens mesurés c' un bosteus encontra, qui moult fu esrenés:
            a tel meschief aloit qu' a poi qu' il n' est versés. Croissans va
            contre lui, a lui s' est arrestés, puis li a dit: «Meschans chetis
            maleürés, il samble proprement que soiés enivrés: ensement va li
            yvres quant [a] but plus qu' assés.
          
            Car alés autrement, que vous soiés dampnés!» Et li boisteus respont:
            «Sire, grant tort avés qu' ensi me laidengiés. A tort me vilonnés,
            car otant vous en pent, se Diex voloit, au nés. Diex m' a ensement
            fait, de Dieu sui je creés; et s' il plaisoit a Dieu, ensi seriés
            menés.» «Quel Dieu?» che dist Croisans. «Ja de Dieu ne parlé[s], car
            il n' est autres Diex que li solaus levés.» «Taisié vous», che dist
            chieux, «chetis malavisés! Ains que li solaus fuist, estoit li
            dignités de Dieu le tout poisant qui fait et vins et blés; et Dieus
            fist le soleil. Sotement argüés: Dieus fist et mer et terre, Dieus a
            nous ordenés. Dieus me fist ensement aler que vous vaés: aussi
            ferroit il vous si ch' estoit le siens grés.» «Par foi», che dist
            Croisans, «si seroit bons tués!» Quant Croisans ot de Dieu conter
            telle maistrie, il laissa li bosteus. Moult se merencolie et disoit:
            «Qu' est che si? Je croi qu' on me taierie: mes peres me faist
            croire ou soleil qui flambie et chius bosteus me dist que Diex le
            fiex Marie estora le soleil et humainne lignie. Or ne sai que penser
            ni en coi je me fie.» Ensi qu' il chevauchoit avoec sa compaignie
            .j. aveule perchoit enmi la voie antie c' uns vallés amenoit, en cui
            forment se fie. Croissans l' aveule voit, lors ne s' areste mie: il
            broche le chaval, d[es] esporons l' aigrie, a l' aveule est venus,
            hautement li escrie: «Diva, maleüreus, li solaus te maudie! Que n'
            oevres tu tes iex?» Est che par moquerie que tu les vas cluignant,
            ou par truanderie? Si tu me sces a dire quel robe j' ai vestie je te
            dorai .xx. gros enchois me departie.» «Sire», dist li aveules, «ne
            le verroie mie se donner me voiliés toute vo seignourie se Jhesus ne
            voloit, qui de mort vint a vie. Ch' est li voiloirs de Dieu, si que
            je l' en gratie, car, s' il plaisoit a Dieu le fil sainte Marie, la
            vostre veüwe ert com la moie changie: je l' ameroie miex pour [vous]
            de la moitie, car je vous jur sour Dieu, qui tout a em bailie, je
            vauroie vir pendere toute le compaingnie.» «Sire», dist li aveules,
            «tort avés vraiement, qui de l' ouvrage Dieu moquiés sifaitement.»
            «Amis», che dist Croissans, «or me dites briement qui est Dieus dont
            parlés: dont vint primierement?» «Sire», dist li aveules, «n' argüés
            telement: Diex est coze divine espiritüelment, Diex est vertus sans
            fin et sans commenchement; il regne et a regné et fist le firmament,
            le chiel et le soleil qui luist et qui resplent, et estora Adam et
            Evain ensement. De Paradis terrestre lor fist .j. biau present; .j.
            fruit lor devëa, dont deables proprement en vint tempter le femme
            Adam primierrement, dont Adams en menga, si cheï en tourment. .LII.
            ans il et toute sa gent et humaine lignie, en descendant briement,
            furent pour che pechiet en infer longement, tant qu' a Dieu prist
            pité, qui pour no sauvement ordena une virge a son commandement,
            pure, digne et sanctie ensois son naissement. La envoia son angele,
            qui li dist douchement: ' Ave, dame de grace! Dieus, a cui tout
            apent, descendera en toi sans d' omme engenrement' . Et elle
            respondi moult gratïeusement: ' Ancelle sui a Dieu; mes corps a lui
            se rent: bien poet faire de moi tout son commandement' . En che
            digne parler avint en che moment que Dieus tramist en li son pooir
            plainement: Sains Esperis s' i mist en pooir excellent. La deïté de
            Dieu i fu si franchement que char et sanc i prist et fourme
            droitement, a le nostre samblanche fourmés humainement, si que de
            cheste virge nasqui virginalment Peres, Fiex, Sains Esperis, ou je
            croi fermement. Et otant de poissanche a li Fiex plainement comme li
            Peres a sans nul argüement; et li Peres aussi en poissanche s'
            estent otrestant com li Fieus en pooir dignement; li Sains Esperis
            est de lor aloiement, car qui l' un de ches trois aoure loyaument il
            a fait son devoir as trois onniement. Et comment que chieus Fiex
            presist son regnement en le Virge Marie .ix. mos entirement e qu' il
            regnast cha jus en pooir excellent .xxxij. ans tout plains, n'
            amenri nullement le poissanche de Dieu lassus ou firmament: laissus
            estoit poissans et cha jus ensement. Li Fielx de Dieu regna k' ons
            morteus douchement: il senti chaut et froit et le pleuve et le vent,
            se ne furent .ij. cozes qu' il ne senti noient: en lui n' ot nul
            pechié ne vice nullement et fu sans ignoranche regnans parfaitement.
            Ch' estoit li sens divins et quanqu' a Dieu apent; et [quant] il
            estoit Dieus, dont s' ensieut et descent qu' innoranche et pechiés
            n' i eurent regnement. Chius [Fieux] regna cha jus moult
            amourablement. Il fist de l' iawe vin, et ressucitement,
          
            et mainte autre miracle a son commandement. Et puis morut en crois
            par le juïse gent: pour nous a racheter volt morir povrement et
            respandre son sanc, qu' il donna a sa gent. Puis fist il au tier
            jours de mort suscitement et monta es sains chielx moult
            solenneusement, ou Maria sa mere courona noblement. Or t' ai dit de
            la loy de Nouvel Testament, la viese loy aussi; or i croi firmement.
            Et se tu ne le crois, je t' ai en couvenent qu' avokes les dëables
            aras herbergement.» Adont li voilt Croissans donner de son argent,
            mais li aveules dist: «N' en prenderai noient: tu es .j. povres
            hons; j' ai d' avoir largement, car Dieus si me porvoit, ou me
            creanche apent; et qui ne croit en Dieu, povreté le sousprent.» Li
            valés s' en parti et Croissans demoura, qui de l' amour de Dieu si
            fort s' enlumina que tout adés i pense et que, plus i pensa, tant
            plus i a desir, car Jhesus l' espira. Ensi pensant chevauche, avoec
            son pere va, si ne vous voil pas dire quelle part il ala. Quant il
            fu tamps et liex li rois s' en repaira dedens le chité d' Arges, et
            Croissant remena par dedens son chastel, ou lonc tamps demoura. En
            le primiere nuit que li bers se coucha, a Dieu et a sa Mere son ame
            commanda, se li vint une vois, qui l' enfant apella et li a dit:
            «Croissant, Dieux chi envoiet m' a: il te mande par moi partir te
            converra dou roiamme ton pere; male creanche i a. Va t' ent en le
            forest et Diex te conduira, car la maint .j. hermites qui moult de
            bontet a: che serra tes compains et grant biens t' en venrra. Si di
            a chel hermite que, s' en Surie va, il savera briement le linage qu'
            il a et qui fui le siens peres et qui son corps porta. Roys de
            Jherusalem chius hermites serra; la terre de Surie a gouverner ara.»
            Quant Croissans l' entendi, vistement se leva; enchois car il fust
            jours si bien s' apareilla qu' il ot .ij. bons chevaus. Sor l' un
            briement monta et prist des arm[e]üres; or et agent querka. Il issi
            de la ville quant li aube creva; tost et isnelement en la forest
            entra. Et Diex li tout puissans si bien l' i convoia qu' il vint a
            l' ermitage et droit a l' uis busqua. Et Bauduïns se lieve, qui haut
            dist: «Qui est la?» «Amis est», dist Croissans. «Li Dieus qui tout
            crea vous otroit hui bon jour; bien ait qui vous porta!» «Et vous
            aussi, biau sire», Bauduïns dit li a. «Quant vous parlés de Dieu, li
            huis ouvers serra.» Quant Bauduïns oï le damoisel Croissant, il est
            venus a lui, si [li] dist enn oiant: «Sire, que volés vous?» Ne le
            m' alés chelant!» «Sire», dist li dansiaus, «prendé che jaserant et
            si vous adobés; montés sus che bauchant: alons ent en Surie, car je
            vous acreant, la orré vous novelles qui sont vostre atenant, vous
            peres et vou mere, qui tant sont souffisant.» «Comment!» dist
            Bauduïns. «Qui vous en a dit tant?» Lors li va li dansiaus son
            estaet recordant; trestout de chief en cor li va bien enditant.
            Quant Bauduïns l' oï, si le va festïant; Nostre Seignour löa, le Roy
            de Bethleant. Dont monta Baudewiin et se va aprestant. De l'
            ermitage issirent li chevalier vaillant; moult hasteement vont le
            païs eslongant, car moult doubtent le roy ne kiere son enfant; mais
            Dieus le convoiet, ou il s' aloit fïant. Or s' en va Bauduïns, s' a
            laisiet son maison; avokes lui emmene Croissant son compaignon; par
            estranges contrees chevauchent a bandon. De toutes leur journees ne
            ferrai mention, car moult vous em poroie alongier le chanson. A une
            chité vinrent le noble dansellon, jadis l' avoit conquise Godefrois
            de Buillon: ch' ert la chités d' Orbrie, ensi l' apelloit on. Quant
            Godefrois l' ot prise il i mist .j. barron: Gontacle de Poulane,
            ensi l' apelloit on. Godefrois li donna a garder che roion tout pour
            l' amour d' Eracle, .j. traïtour felon: chil doi estoient frere, si
            com lisant trouv' on, et pour l' amour d' Eracle, dont je fai
            mention, fu Gontacles tenans d' ichelle mantion. Gontacles et
            Eracles furent frere germain: Gontacles tient Orbrie, on l' en fist
            souverain; Eracles li traïtres, qui li corps ot mal sain, on le fist
            patriarche du noble lieu hautain ou Diex resusscita, qui fiex fust
            Mariain. Mais li rois Godefrois, qui pas n' ot cor vilain, l' avoit
            mis a honneur et en estaet mundain, car fïanche ot en lui, si le
            tient a certain. S' avint que Godefrois prist son frere germain,
            Wistace de Bollongne, et le prist par le main et li dist: «Biaus
            dous freres, a nostre mere Ydain porterés .j. jöel c' on doit amer
            tout plain, car ch' est li sanc Jhesu, qui pour le pople humain
            respandi en le croys dessus le mont hautain: ma mere le donrés et
            dirés aparmain
          
            que mes corps le salue.» Chius dist: «J[' en] ai grant fain.»
            Godefrois prist Eracle et dist: «Je voil demain que vous bailliés
            Wistace le sanc digne et chertain.» Chius gardoit les reliques;
            quant il ot tel reclaim c' on le despostuoit de jöel si hautain,
            Godefroi enhaï et par boire vilain li pouchacha sa mort: trop le
            prist en desdain. Puissedi en fu ars et de laigne et d' estrain.
            Seignour, [i]chius sains sanc que Godefrois bailla, Wistace le
            perdi, Bauduïns le trouva, s' avint lonc tamps aprés que Godefrois
            regna, qui prist mainte chité ou païs par dela et Acre et Escalonne,
            Orbrie conquesta. Quant [il] ot pris Orbrie, Gontacle le donna pour
            l' amour de son frere, qui mie ne l' ama. S' avint que Godefrois a
            Damas s' en ala et la endroit Eracles le venin envoia dont Godefrois
            morut: malement l' abuvra. Quant Godefrois fu mors, a plusours
            anoia. Roys Bauduïns ses freres le couronne enquerqua; vint a
            Jherusalem, la ou Tangré trouva, qui la noble chité a ichel tamps
            garda. On mist sus a Eracle le mort que tant cousta; Eracles de [ce]
            fait quen Tangré encoupa; Tangrés s' en desfendi et son gage en
            livra. Il desconfi Eracle et au branc le matta; Eracles fu destruis,
            si croi c' on l' enbrasa. Et [quant] Gondacles sot comment le coze
            ala, pour la mort de son frere forment li anoia; d' une traïson
            faire li lere s' avisa, pour despit faire au roi qu' en Surie regna.
            A .j. roy sarrasin Gondacles s' acorda et li vendi Orbrie; puissedi
            li livra. Che roy des Sarrasins, Ector on l' apella: il tenoit
            Salorie, qui estoit prés de la. .IIII. freres avoit Ector a che
            tamps la: Esclamart et Marbrun les .ij. on appella, Taillefer et
            Saudoine, Ector. Ichil .v. la furent oncle et ami, a che c' on me
            conta, au Bastard de Buillon, qui poissaument regna, car li roys de
            Surie a Miekes l' engenra en la soer des .v. rois, qui loiaument l'
            ama. Sinamonde ot a non, qui en ses flancs porta le Bastard de
            Buillon, qui Sarrasins greva. Et depuis la roÿne, seignour, se maria
            a Huon Dodekin, qui en li engenra Gerart le Bel Armet, que Jhesus
            moult ama, et Seghin de Melide, qui Morinde espousa, ensi con je
            dirai, qui taire se vaurra. Or commenche chanson, mais telle ne sera
            dite par jongleour tant que mo[n]des dura: ch' est des fais d' outre
            mer, et en sievant venra jusqu' au biau roy Phylippe, qui les
            Flamens mata. Seignour, or faites pais, laisiés le noise ester, car
            on se doit bien taire pour l' istoire escouter. De Gontacle dirai,
            qui ala marchander au riche roy Ector pour Orbrie liverer et pour
            faire despit au Bauduïn li ber, qui avoit fait son frere ardoir et
            embraser, car le meilliour du monde fist li glous enherber: ch' est
            li .j. des .ix. prex, au juste recorder. Gontacles ot couvent au roy
            Ector [l' ]Escler que s' il venoit la nuit qu' il li voilt enditer,
            c' Orbrie liveroit, coi qu' il deüst couster. En le propre journee,
            droit a .j. avesprer dont on devoit la nuit la chité delivrer, vint
            li bers Bauduïns en le ville hosteler avoec Croissant le ber, et o
            lui voilt porter le sanc Nostre Seignour en fïole d' or cler: onques
            chius Bauduïns n' en volt despostüer de che precïeus sanc, qui nous
            volt racheter. Bauduïns de Sebourc, dont vous m' öés conter, vint
            par dedens Orbrie avoec Croissant le ber. A .j. moult riche hostel
            s' est venus amasser, ou il fu bien servis de quant qu' il volt
            rouver. Quant vint aprés mengier s' alerent reposer; il estoient
            lasset d' esploitier et d' esrer, si se sont endormi sans point de
            l' arrester. Mais droit a mïenuit, que li cos dut chanter, fist
            Gontacles li leres les Sarrasins entrer en la chité d' Orbrie pour
            Crestïens tuer et pour la ville rendre, dont il voilt marchander au
            roy de Salorie, qui i volt amener .xv. paiens du païs d' outre mer.
            Quant en Orbrie entrerent, si con oés conter, il vont lë huis des
            gens abatre et reverser; hommes, femmes, enfans n' i vaurent
            deporter, tout mettent a l' espee quanc' on poet encontrer. Et
            Gontacles s' escrie a sa vois haut et cler: «Ector de Salorie,
            faites tout afiner!» Li rois de Salorie, dont je fais mention, fist
            en chelle nuitie grande destruction sus la gent crestïenne, que Diex
            face pardon! Gondacles et Ectors vienent a le mayson ou Bauduïns
            estoit avoec son compaignon. A l' uis, qui fu de fer, fierent li
            Esclavon, et quant li hostes sot le grande traïson, il va de cambre
            en cambre, si s' escrie [a] haut son: «Seignour, car vous levés,
            pour Dieu et pour son non: no chités est vendue a le gent Baraton!»
          
            Bauduïns de Sebourc, quant oï le raison, il est salis em piés, si
            vest son auqueton; Croisans li damoisiaus vesti son haubergon. «Hé,
            Diex», dist Bauduïns, «vechi grant mesprison! Aujourd' ui m' averra
            grande perdition; je perderai le sanc du digne roy Jhesum, qu' il
            respandi en crois pour no sauvation!» Prist la fïole d' or, sel mist
            a son menton, si en frota son vis, son corps et sa fachon, et
            ensement fist il Croissant le danseillon. «Helas», dist Bauduïns,
            «con grant perdition je ferrai aujourd' ui! Je n' en donne .j.
            bouton de rechevoir la mort, puis qu' il vint Dieu a bon, mais du
            sanc que je pers n' ai au coer se doel non.» «Sire», che dist
            Croissans, «descendons a bandon; hier vi en une court sachier .j.
            valenton iauwe a .j. parfont puis a .j. blanc cauderon: getés i li
            forgier sans nulle arrestison: Diex le sauvera bien. La serra grant
            saison; espoir que Crestïen prenderont vengison de la gent sarrasine
            qui croient Baraton, si trouveront le sanc. Metés le au gré Jhesum.»
            Et Bauduïns respont: «Ne dites se bie[n] non.» Vers le puis s' avela
            sans faire lonc sermon et fïole et forgier i geta de randon. Puis
            remonte en sa loge, si vest le haubergon. Et Sarrasin entrerent par
            dedens le maison, si ont tué l' ostesse et aussi son barron et les
            hostes aussi, dont il i ot foison. A l' uis Bauduïn vienent, si l'
            ont geté du gon. Quant Bauduïns vit l' uis de sa chambre brisier,
            prist .j. petit escrin, si le va embrachier: sus le gent sarrasine
            le lait li bers glachier, plus de .lx. fist les degrés trebuchier.
            Et puis aprés lor va une pierre envoier, de coi il attendi le
            maistre conseillier Ector de Sallorie parmi le hanepier que le
            chervele en fist a le terre raier. Et quant Ector choisi ses hommes
            mehaignier, a haute vois s' escrie: «Gontacle, trai te arier: lassus
            en chelle chambre sont le deable d' enfer.» Et Bauduïns lor gete
            quanqu' il poet esrachier, des pieres, des caillos, qu' il gete du
            mortier; e Croissans li aporte caillos qu' il va chachier d' un mur
            qui fu aisibles adont du despesier. Bauduïns lor escrie: «Gloutons,
            traiés arier! Li dëable me fisent chi endroit herbergier: mauvais
            ostel trouvai, ja n' en paierai denier.» Ector de Salorie ot moult
            le coer dolant quant il voit Bauduïn qui les va damagant, si a dit a
            Gontacle: «Qui sont chil soudoiant?» «Je ne sai», dist Gontacles;
            «faites aleir avant!» Dont s' escria li rois: «Or avant, mi sergant!
            Montés en chelle loge, la ou sont chil tyrant!» «Sire», dïent paien,
            «or i montés devant: chellui qui montera doit on clamer meschant!»
            Ector de Salorie en est passés avant; sus les degrés monta et o lui
            si Persant. Et Bauduïns tenoit une piere pesant, s' a consievi li
            roi ou hïamme luisant; l' achier li embarra, tout le va
            desfroissant: le roy fist reverser, qui le coer ot dolant. Et
            Bauduïns regete Gondacle le puant; d' une pierre le va ou costet
            assenant: si dolereusement le va enconsieuwant qu' i l' abati a
            terre le teste contre .j. banc. Andoi sont relevé, si s' en tournent
            fuiant. Et li Sarrasin vont fierement assalant; li arbalestrier
            traient, que ne s' i vont faignant. Mais Bauduïns s' aloit de l' uis
            acouvetant et Croissans fu deriere, qui pieres va getant. Mout fu
            grans li assaus et longement dura; Bauduïns de Sebourc maint
            Sarrasin tua. Ector de Salorie, quant il se releva, il jura Mahoumet
            qui le feu boutera par dedens le maison et ensi les ara; dont i
            boutent le feu et par cha et par la. Et quant Bauduïns vit le feu
            qui aluma, il a dit a Croissant: «Morir nous couverra!» Vint a son
            compaignon, le bouche li baisa. Vint a une fenestre, ou le roy avisa
            et .ij. Sarrasins, dont chascuns l' awarda. Adont sus le fenestre a
            .ij. piés se mist la; fist crois devant son pis et l' espee
            empoigna. Dessus les Sarrasins cha dessous [se] geta: il est salis
            sour eus, si les esparpeilla. Et Croissans saut aussi, qui dist qu'
            i le sievra. Entre paiens cheïrent et chascuns l' espee a, si
            fierent entour eulz: chascuns bien s' i prouva. Il se tienent a
            mort: chascuns Dieu [re]clama. Et quant li rois Ector perchiut et
            regarda le hardement des prinches, Mahommet en jura c' onques tel
            gent ne furent ne jamais ne serra. Il escrie as paiens: «Ne les
            ochiés ja! Se vis ne les rendés il vous en mesquerra!» Quant paien
            l' entendirent chascuns le redoubta. Bauduïn assalirent, qui Jhesu
            reclama, et li bers se desfent de l' espee qu' il a. De l' ostel est
            issus, vers une porte en va courant grant al[e]üre. Tout seuls qu'
            il encontra
          
            il abat et reverse, ochit et affola. Et Sarrasin s' escrient:
            «Prendés che glouton la!» La fuit Croissans saisis, qui sievir le
            cuida. Onques nuls hons vivans tant de maus n' endura con fist li
            damoisiaus, seignour, a se jour la, se ne fu Bauduïns, qui tout adés
            s' en va. Il n' encontra persone qu' a terre ne versa: si comme .j.
            chien rabbi chascuns le redoubta. Or s' en va Bauduïns par le ville
            courant et Sarrasin le vont moult vistement sievant, mais Bauduïns
            [n' ]encontre homme, femme, n' enfant que devant lui ne voist a
            terre reversant. Li Sarrasin s' en vont en leur maisons fuiant; es
            loges, es greniers vont vistement montant. Aprés Bauduïn vont
            grandes pieres getant, boises et grans bastons et quant qu' il vont
            trouvant. Bauduïns fait .j. saut quant le cop voit volant, dessi
            jusqu' a le porte ne [s' i] va arrestant; ouverte le trouva, si en
            va hors issant. .X. Sarrasin le vont au dos sievant, n' i a chelui
            qui n' ait bon destrier auferant. Se Bauduïns eüst son bon destrier
            courant, de la gent sarrasine ne donast .j. besant, mais li courir a
            piet le va forment lassant. Au lé dehors le porte va .j. tertre
            trouvant, la ou il i avoit .j. arbre verdoiant; a l' arbre s' apoia,
            li dos li va tournant: illoec rendi estal a le gent Tervogant. N'
            aconsieut Sarrasin qu' il ne voist damagant. Ector de Salorie se va
            moult merveillant du hardement qu' en lui Bauduïns a si grant, si a
            dit a Gontacle: «Vesla hardi sergant: nous ne l' averons ja sain ne
            sauf ne vivant.» Lors a dit au paiens hautement enn oiant: «Prendés
            ou mort ou vif se glouton soudoiant!» Lors l' assalent paien et vont
            a lui getant espois, misericordes et maint faussart trenchant;
            contre tere le vont li Sarrasin getant. La vint li rois Ector, qui
            creioit Tervogant, qui le fist prendre vif; paien li vont livrant.
            Par dedens le chité vont li Turc repairant, s' ont conquise la ville
            du tout a lor commant. Mort furent Crestïen, s' eschaperent auquant,
            qui vers Jherusalem vont vistement fuiant. Et li roys sarrasins c'
            on va Ector clamant fist metre Bauduïn o le dansel Croissant. Andoi
            furent navré, si se vont mechinant; les plai[e]s l' un de l' autre
            vont li baron bendant. «E, Diex», dist Bauduïns, «con j' ai le corps
            meschant! Je n' arai jamais bien es jours de mon vivant! Adés de mal
            en pis vont mi regne avant: quant je cuide liés estre, j' ai le mien
            coer dolant!» Ensi le damoisel s' aloient dementant. Et Gontacles li
            fel va le chartre gardant: Ector de Salorie l' en va les clés
            baillant, et li glous les aloit chascuns jour revidant. D' un baston
            les aloit .ij. fois le jours batant, tant que li sans en va a le
            terre filant, et lor disoit: «Glouton, de mort n' arés garant! Ou
            despit Bauduïn, le glouton mescreant, qui fist mon frere ardor
            dedens .j. feu bruiant, ne tenrai Crestïen jamais en mon vivant ne
            face comparer le fait ort et puant que fist li rois vers moi de mon
            frere vaillant.» Ensi disoit Gondacles que je vois recordant. Or
            vous lairai d' Ector et du fel soudoiant Gondacle le fellon, qu' a
            nous fist de maus tant: dirai des Krestïens qui tant vont cheminant
            qu' a Jherusalem vinrent, la chité souffisant. La trouverent le roy
            Bauduïn le vaillant, avokes lui trouverent le bon roy Corbarant,
            Tangré et Buiemont, qui furent atenant, Bauduïn Cauderon au hardi
            couvenant, le duc Harpin de Bourges le chevalier poissant, et
            Richard de Cammont le noble conquerant, s' i fu Pieres l' ermites au
            corage plaisant, li quens Robers de Flanders, qui i ot esté tant,
            Huon de Taberie et le roy Abilant, qui le roy Bauduïn de Roihais le
            poissant avoient couroné de couronne luisant. Pour la mort Godefroi
            vont li pluisour plorant, car tant avoit le coer humble, pieu et
            sachant, et a toutes raysons l' avoit si descendant qu' ains ne s' i
            fist li rois haïr d' un soel enfant. Es vous les Crestïens, qui se
            vont escriant: «Ahi, roys Bauduïns, pour coi atendés tant?» Que ne
            nous vengiés vous a l' espee trenchant du plus fel traïtour de che
            monde vivant?» «Ahi, roys de Surie», che dïen li barron, «pour coi
            ne vous vengiés dou traïtour larron, Gondacle du Pulane, qu' il ait
            maleïchon! qui a vendue Orbrie, la chité de renon, au roi de
            Salorie, qui Ectors a a non, dont tes poples est mis a tel
            destruction que par nuit il sont mort tout ti noble baron. Roys,
            vengiés vous de lui, pour Dieu nous t' en prion, car il a fait vers
            vous trop grande traïson: au roy de Salorie, qui croit en Baraton, a
            delivree Orbrie, la chité de renon, de coi nous sommes mis a grant
            destruction;
          
            perdut ti homme i sont et mort no compaignon!» Quant li roys
            Bauduïns entendi le raison, il en fu si dolans en sa condition qu'
            adont ne desist mot pour l' avoir Psalemon. Et quant il poet parler,
            si s' escrie a haut son: «Ahi, ma bonne gent, plainne de grant
            renon, con j' ai par ches .ij. freres a mon coer marrison! Erracles
            enherba Godefroi de Buillon; Gontacles a vendu a le gent Baraton la
            ville qui cousta au prendre maint baron, s' a fait murdrir ma gent,
            que Dieus fache pardon! Or me donnés consel que ferai dou glouton.»
            Corbarans a parlet, qui s' escrie a haut ton: «Sire», dist
            Corbarans, «oiés m' entention: se croire me voillés, par Dieu et par
            son non, vous menriés a Orbrie, k' ont saisie Esclavon, vostre riche
            bernage a force et a bandon, si le reconquerriés a forche de baston.
            Et se prendre poons Gontacle le larron, si le ferons ardoir en .j.
            feu de charbon.» Che consel acorda Tangrés et Buiemon, li vesques du
            Matran et Richars de Cammon, li quens Robers de Flanders, Bauduïns
            Cauderon, li dus Harpins de Bourges et dans Rembaus Creton et Pieres
            li hermites, qui blanc ot le grenon, et li riches barnages; tout
            crient a haut ton: «Roys de Jherusalem, du Temple Salemon, mainés
            nous a Orbrie sans nulle arrestison, si le deliverons de la geste
            Mahon et penderons Gontacle, qui t' a fait traïson.» Adont a fait li
            roys chergier maint paveillon; le harnois ont querquié escuier et
            gartson et cofres et sommiers, dont il i ot foison. Hors de
            Jherusalem, ou Diex ot pation, issirent Crestïen, que [Dieux] face
            pardon! car pour conquerre a force le noble region ou Diex resuscita
            pour no sauvation avoient outre mer esté longe saison et recheüt
            maint mal, mainte perdition, et geüt mainte nuit a tout le
            haubregon, junet mainte journee, laissiet leur nourechon et femmes
            et enfans et leur estration. Bien doivent telle gent avoir de Dieu
            pardon; et miex avoir le glore doivent il par raison que ne facent
            aucun qui n' ont discretion fors gire en leur biaus lis en
            consolation, leur panches bien emplies de char et de chapon, et
            avoir le deduit de dames de fachon: telle gent cuident bien sans
            autre entention que che soit Paradis de bien boire foison. Li ost
            Nostre Seigneur s' est briefment arroutee; hors de Jherusalem, la
            chité honneree, vers Orberie s' en vont a banniere levee. Ne sai que
            la chanson vous en fust demenee, car tant ala li roys o sa gent
            redoubtee qu' il ont veüt Orbrie, qui estoit bien fremee. Par dedens
            la cité est la novelle allee que Crestïen venoient en ichelle
            contree. Ector li riches rois n' i a fait arrestee, en Salorie mande
            le gent de sa contree: .x. saudoiers manda sans demouree et garnison
            par coi la ville soit puplee, et chil i sont venu parmi le mer
            salee. En Orbrie n' ot porte qui bien ne soit fremee, et li roys
            Bauduïns se loga en la pree. Li roys a le chité de cy prés appressee
            qu' il n' ot jusqu' a fossés c' un trait d' arbalestree. Hues de
            Tabarie a se tente levee par devant une porte qui haute fu muree. Au
            lés devers Damas garda li dus l' entree par coi venir n' i puist de
            vitaille denree. A le porte de Miekes, qui fu et grande et lee, fu
            li rois Corborans aveukes sen armee. .XV. portes i ot en le cité
            löee: ains porte ne remest n' i soit bien estoupee. Seignour, a une
            porte si c' on vient en Surie fu li roys Bauduïns, cui Jhesus
            beneïe! O lui maint chevalier de la gent baptisie, qui tout vont
            manechant Ector de Salorie et Gondacle le fel, qui la ville ot
            traïe. Et a le porte d' Acre, qui bien fu batellie, Tangrés et
            Buiemons l' ont de prés assegie. A le porte de fer, qui va en
            Tabarie, fu li conte de Flandres o sa cheval[e]rie; li sires de
            Sebourc estoit de sa maisnie: pour Bauduïn le ber de Sebourc la
            garnie passerent outre mer andoi par compaignie. Or en aront par
            tans vraie nouvelle oïe, ensi com vous orrés, se Diex me donne vie.
            E, Diex, que no baron ont bien assise Orbrie, se che n' est a .j.
            lés, la ou le mer costie! Ector li riches roys, qui [Dieu] ne
            cr[e]oit mie, fu lassus ou chastel avoec sa baronnie. Gondacles fu
            lés lui, ou tant ot [t]richerie, qui m[ou]lt bien cognissoit nostre
            chevalerie; les armes devisoit et l[e h]erbergerie et disoit: «A che
            lés est li roys de Surie et la sieut Corbarant, qu' Oliferne
            maistrie.» «Par Mahon», dist li roys, «enchois demain complie les
            irai revider, banniere desploïe,
          
            si mar ont poi prisiet la moie anchisserie. Ja sommes nous .v. frere
            de tres haute lignie, que, se je les daignoie mander par une espie,
            secourir me verroient, et en leur compaignie .iiij mile Turs de gens
            bien abillie. Mais, fois que doi mes freres, que mes corps ne het
            mie, Marbrun et Esclamart, qui Mekes ont en baillie, Taillefier et
            Saudoine, qui tant ont segnourie, et ma soer Synamonde, la puchelle
            jolie, la plus bele qui soit tant com li chius tournie, as Crestïens
            ferrai demain telle envaïe que tout li plus hardis vauroit estre en
            Hongrie.» Ensi disoit Ector, qui no gent n' aime mie. Des .v. freres
            ert chius qui plus ot fellonnie et qui fist plus de maus a le gent
            baptisie, et puis se baptisa, si com l' istoire crie, et fist au
            Crestïens et confort et aïe, ensi com vous orrés se ma vois est oïe.
            Or commenche chanson de haute seignorie, onques telle ne fu par
            jongleour jehie: ch' est d' armes et d' amours, dont maint cors se
            cointie. Seignour, or faites pais, pour Dieu le Droiturier, s' oiés
            belle matere c' on doit autorisier: ch' est de cheus qui alerent
            Nostre Seignour vengier. Chi orrés la venue, sans aukes prolongier,
            du Bastard de Buillon, qui tant fist a prisier, jusqu' a Salehadin,
            comment vin tournoier a Chambrai le chité avoec maint chevalier; s'
            orrés de Chauveigny le nob[i]le princhier et de Quassant aussi, qui
            tant ot le coer fier, de la belle Herminette, qui se fist baptisier.
            Se me volés oïr, je vous cuit desrengnier jusqu' au biau roy
            Phylippe, de Franche l' eritier, voire jusqu' aujourd' ui, s' en
            avés desirier; mais enchois vous vaurai et dire et retraitier du
            noble Bauduïn, dont je voel commenchier: ch' est le primiere
            branche, si ne le doi laissier. Mais chi endroit orrés du nob[i]le
            gerrier comment sot dont il fu ne de quel herritier, comment vint
            decha mer pour sa mere vengier, comment il fist Gaufroi le sien
            regne abaissier. Du grant siege d' Orbrie vous vaurrai declairier: a
            une matinee droit a l' aube esclairier a fait li roys Hector les
            siens apareillier; hors d' Orbrie en issirent [tels .xiiij. millier:
            n' i a celui qui n' ait .j. boin courant destrier et rices armeüres
            et boin haubiert doublier. Par .v. portes isirent] li paien
            losenguier; en .v. lieu assalirent nous gens au commenchier et puis
            a l' estandart se vinrent raloier que li roys devant lui faisoit
            acharoier. Et li roys Bauduïns, qui tant fist a prisier, a fait
            devant sa tente ses batailles regnier; li fuiant i akeurent, qui en
            ont bon mestier. Hues de Tabarie vint nostre roy aidier et li roys
            Corbarans, qui tant [a] le coer fier. La crient «Saint Sepulcre!»
            sergant et escuier; contre Sarrasins vont bataille commenchier. Par
            devant la gent d' armes sont li arbalestrier, qui plus drus vont
            quariaus au paiens descochier que ne vole la nege ens ou mois de
            genvier. Au Sarrasins ont fait li quarrel encombrier, car les
            chevaus ochient, si les faut tresbuchier. Dont vienent la gent d'
            armes, qui n' ont [soing] d' atargier: chascuns le lanche ou pong et
            l' escut de quartier se ferirent es Turs, si les vont resveillier:
            chascuns a fait le sien a terre trebuchier. Par devant le chité fu
            la bataille fiere: li bons roys Bauduïns ne se tint pas deriere;
            «Saint Sepulcre!» crioit, l' enseigne droituriere. Li roys de
            Salorie fist porter sa banniere si avant en l' estour que sa gent
            losengiere i ont pris Corborant a le hardie chiere et Richart de
            Cammont prisent en le quarriere. Ensi que Sarrasin retournoient
            arriere vint li contes de Flandres avoec sa gent ligiere; a Ector s'
            assambla par itelle manniere que d' une grosse lanche, qui pas ne fu
            d' oisiere, le feri telement et de volenté fiere qu' il abati le roi
            par dalés une ourdiere. Et li rois Bauduïns, quant il vit le
            manniere que li roys fu versés, qui gerpi l' estriviere, a .x.
            Crestïens de sa gent le plus chiere ont requis roy Ector entre sa
            gent lasniere, que de lui remonter monstroient la manniere;
            assalirent Ector; son bachin a visiere li osterent du chief la gent
            arbalestriere. Et li roys s' escria: «Ne li faites hasquiere! Nel
            vorroie avoir mort pour tout [l' or] de Baiviere!» As tentes l'
            envoia par sa gent le plus chiere. E, Diex, que Sarrasin en menent
            laide chiere! Par devers le chité retraient lor banniere, mais en
            che retraiant fu la bataille fiere, si grande et si orible il leva
            le pourriere que [li] pluisour n' i orent adont point de lumiere.
            Dusqu' a bailles dura chelle bataille entiere. Bien le fisent paien:
            n' i [a] chel qui n' i fiere. Corbarant eurent pris, qui reclamoit
            saint Piere, et Rich[art] de Cammont, une ville pleniere. Plus
            amoient l' un l' autre qu' amans s' amie chiere;
          
            puis l' ochist Corborans a doel et a hasquiere: ne le fist pas de
            gré, meschanse i fu primiere, qui en maint lieu se fait bien souvent
            personniere. Grande fu la bataille a bailles de sapin. Corborant d'
            Oliferne emmainent Sarrasin et Richart de Cammont, le hardi palasin,
            qui ochist Goulïas, qui fu freres Longin, Murgalé de Vaulis, en [un]
            estour frarin, dont li roys Corbarans l' ama com son cousin: mais
            puis l' ochist li roys a son fier acherin par grande mescheanche,
            dont il ot maint hustin, ensi que vous orés en romant sans latin.
            Moult estoient dolant andoi li palasin qu' il avoient esteit ensi
            pris ou hustin, mais dou fort roi Ector ne scevent le traitin, que
            Crestïen emmenent au tré roy Bauduïn. dessi jusques au nuit
            maintinrent le bruïn contre les Sarrasins, qui croient en Jupin. Par
            forche de nuitie repairent no meschin. Li bons roys Bauduïns tenoit
            le chief enclin pour l' amour de Richart, le noble palasin, et li
            roys Corborant, qu' il amoit de coer fin. Au tré le riche roy, qui
            pains estoit d' or fin, akeurent li baron a piet sans nul ronchin.
            Tout furent desarmet li baron de franc lin, si vienent vir Ector,
            qui creioit Apolin. Tout primier va parlant bers Hues Dodequin:
            «Ector de Salorie, vechi vostre cousin, chellui qui Tabarie a tenut
            maint matin. Vassaus, creés a Dieu, qui fist de l' iauwe vin le
            [jour] qu' il sist au noches de saint Archeteclin, car li lois
            Mahoumet ne vaut .j. angevin: Mahons [n' a] de poissanche nient plus
            quë un mastin. Roys, aoure no loy, si renoy Apolin!» Quant Ector le
            congnut, si li dist par engin: «Ahi, faus renoiés, ne toi ne ti
            cousin ne fisent onques bien au pople beduïn: par toi avons perdut
            maint chastel marb[e]rin et mainte noble ville et maint [roi] mis a
            fin! Pleüst a Mahoumet, a cui me tieng enclin, qu' a Miekes te
            tenisse droit au pont d' argent fin: traïner te ferroie comme larron
            frarin!» «Sire», che a dit Hues, «foi que doi saint Martin, ne le
            vorroie mie pour tout l' or Constentin.» «Droit ariés», dit Ector,
            «par Mahon Jumelin! Mais de tant vous em pri qu' au soir ne au matin
            ne me prïés jamais, gentis hons de franc lin, de croire Jhesu Crist,
            qui ne vaut .j. roisin, car li Juïs le fisent pendre par larrechin.»
            En la tente de soie au bon roy de Surie desputent li barron au roy
            de Salorie. Li quens Robers de Flandres moult souvent li escrie:
            «Sire», che dist li quens, «par Dieu le fil Marie, bien me devés
            amer tous les jours de vo vie, car par moi avés chi vostre
            herbergerie.» «Par Mahon», dist li rois, «mes corps vous en deffie!
            Bien recognisterai vostre targe voltie d' or a .j. noir lyon. Bien
            vous achertefie: se je vous voi jamais en bataille regnie, comparer
            vous ferai le vostre felonnie.» A rire en commencha toute la
            compaignie. Adont mist on les taules, .j. serjans l' aighe crie. En
            la tente dou roy soupa le baronnie; la fu Harpins de Bourges, s' i
            fu Jehans d' Alie et Pieres li hermites a le barbe flourie, Bauduïns
            Cauderons, Hues de Tabarie et Robe[r]s du Rosoi, qui les paiens
            chastie, li vesques du Matran, qui moult sot de clergie, et li
            vesques du Puy, qui leur preche a le fie. Li rois Ector seioit lés
            le roy de Surie, le frere Godefroi qui morut par envie. La furent
            bien servit, nel tenés a falie. Et Gontacles li glous, cui li corps
            Dieu maudie! fist Corborant geter en sa charcre pourie et Richart de
            Cammont aussi par compaignie, si n' eurent que mengier andoi chelle
            nuitie. Gondacles fu felons et plains de mas corage, car le nuit ne
            donna que mengier no barnage, enchois les fist geter en une charcre
            umbrage jusques a l' endemain, que par son grant outrage les bati d'
            un baston: trop fist mauvais usaedge! Bauduïn de Sebourc batoit par
            droit usage et le sien compaignon Croissant, au fier visaedge. Et li
            rois Bauduïns, qui tenoit l' eritage que Godefrois conquist sus
            chelle gent sauvage, appella roy Ector a l' aduré corage, si li
            dist: «Riches roys, or oiés mon langage: .ij. chevaliers tenés ens
            ou vostre servage qui pris furent her soir el grant estour ramage:
            se rendre les volés, par Dieu et par s' image, nous vous deliverons,
            san nul autre avantage.» «Bien le voeil», dist li rois, qui grant
            [ot] le corsage, «s' aler vous m' en lassiés par dedens mon manage
            je vous renvoierai sans penser nul outrage.» Son doit hurte a son
            dent: la ne faut nul hostage; il ne s' en parjurast pour tout l' or
            de Cartage. Dist Hues Dodequins: «Rois de noble parage, laisiés aler
            che roy qui tant a vasselage. Il a fait serement tel qui font li
            Aufage, car en terre paienne, qui est et grant et large,
          
            s' uns Sarrasins i fait serement fol ou sage, sont creüt par che
            fait sans autre tesmonaege. Quant li dos hurte au dent, n' i a nul
            fait volage, car qui s' en parjuroit en leur païs sauvage, qui
            prouver le porroit, il serroit par usaedge pendus comme larrons; n'
            i lairoit autre gage, et s' il en escapot par le sien haut linage
            ahontés en serroit toutjours en son eage ne jammais n' en venroit a
            nul bon mariage et converroit aussi qu' il donast en cavage une
            corde a son col toudis en son eage cascun an une fois, voiant tout
            le barnage.» Dist li roys Bauduïns: «Chi aroit grant hontage.» Dist
            li rois Bauduïns, li sires de Surie: «Venés avant, Ector, sires de
            Salorie, et si hurtés vo doit a vo dent une fie en jurant sus vo loy
            qu' enchois la nuit serie vous me renvoierés mes chevaliers en vie.»
            Ensi le fist Ector a le chiere hardie, dont li fu aprestés, quant il
            fist departie, .j. destriers auferans enselés par maistrie. Et li
            rois i monta, que ne s' atarga mie; dist au roy Bauduïn: «Savés cui
            je desfie? Chellui au noir lyon. Ne li conseilliés mie que sa targe
            ait jamais en bataille regnie, car se je l' i cognois il n' en
            revenra mie.» A ches mos s' en parti, s' a se voie aquoillie; onkes
            ne s' aresta tant qu' il vint en Orbrie. Gontacle a apellé,
            hautement li escrie: «Gontacles», dist li rois, qui tant ot
            seignourie, «ou sont li doi baron c' on prist a l' estormie?» «Sire,
            en vo charcre sont, pour voir le vous affie; encore n' on mengiet ne
            beüt une fie.» Et li rois li respont: «S' avés fait vilonnie, car j'
            ai es Crestïens trouvé grant courtoisie: otel ont fait de moi que de
            lor baronnie, si sui dolans au coer c' aucune courtoisie n' avés
            fait a ches .ij..» Et Gontacles s' escrie: «Se vous ne fuissiés pris
            de la gent baptisie, piecha fuissent pendut! Je ne les aime mie, car
            le mort de mon frere fu par ches .ij. jugie.» «Sire», che dist
            Gondacles, «se vous ne fuissiés pris j' eüsse ore pendut ches
            Crestïens chetis.» Lors les fist emmener li riches roys gentis, si
            lor a dit: «Seignour, je sui au coer marris de chou que vous avés en
            tel lieu esté mis. N' est pas de mon acort, car j[ë] estoie pris de
            vos gens, par cui j' ai esté si bien servis: honneur m' i a porté li
            grans et li petis et vous avés esté laidement recoillis. Par
            Mahoumet, qui est mes diex et mes amis, Gontacles de Pulane en vault
            durement pis!» Sire», dist Corborans, li prex et li gentis, «de
            traïtour ne vint ne bon fais ne bon dis; s' il monstre biau samblant
            et chiere d' estre amis, ch' est pour traïson faire, la est tous ses
            delis. Qu' en traïtour se fie, bien doit estre honnis.» Quant
            Gontacles l' entent, li sans li est fremis, si dist a Corborans:
            «Ralés ent vous, chetis, se dites a vo roy qu' encore vaurrai pis du
            jugement Eracle, qui a tort fu bruïs, car onques n' enherba
            Godefroi, j' en sui fis, ains l' enherba vo soer et Tangrés ses
            amis. Cuidié vous que ne sache comment il fut traïs de vostre soer
            Florie, qui tant a le cler vis, qui a Tang[r]é de Puille avoit son
            corps promis! Dedens Jherusalem faisoient lor delis; or se doubta
            Tangrés, li traïtres falis, «que de la puterie la ou il estoit mis
            ne sceüst Godefrois, li prinches seignouris, si avisa le tour, de
            che sui je tous fis, entre lui et vo soer, dont li rois fu murdris,
            si le fist enherber Tangrés le maleïs, et vous soer le putain i mist
            paine toudis.» Quant Corborans l' entent, si fu tous habaubis. Il a
            trait .j. coutel, si est avant salis; ja en ferist Gontacle
            droitement ens ou pis quant dedens une cambre s' en est li glous
            fuïs. Et Richars de Chaumont, li prinches seignouris, a l' entrer en
            le chambre, de ses .ij. pongs massis qu' il avoit gros et durs que
            fers ou chailleil bis le ferri tellement sus le col par avis qu' en
            le chambre l' abaet, puis est sor lui salis. Ja li lanchast au coer
            .j. coutel, j' en sui fis, quant .xxx. Sarrasin dont li glous fu
            servis ont relevé Richart, qui tant [fu] posteïs; le chambre li
            fremerent, dont il fu moult marris. «Richart», dist Corborans,
            «moult estes mes amis et ore et autre fois avés esté toudis mes
            loiaus champions, s' en di .v. merchis.» Ector de Salorie s' escria
            a haus cris: «Par Mahoumet, seignour, vous avés trop mespris que,
            voiant mon visage et voiant mes amis, avés feru Gontacle, dont je
            sui bien servis! Ne fuist pour serement que j[ë] ai pour vous mis,
            ne l[e] puissiés valloir pour l' or de .c. païs.» «Seignour», che
            dist li roy, «trop outrageu[se]ment avés ouvrés vers moi a chest
            ajournement: se n' eüse pour vous hurté mon doit au dent je prisisse
            de vous si crueus vengement
          
            c' on e[n] sceüst parler jusqu' a l' Arbre qui fent.» «Sire», dist
            Corborans, «cessé vous mautalent! Faites droit en vo court et loial
            jugement. Je demande bataille a Gontacle briement, et de che qu' il
            a dit li miens corps le desment, et se je ne li fais jehir
            apertement se fachiés le mien corps morir villainement.»
            «Corborans», dist li rois, «je n' en ferrai noient. Vous estes hors
            de loy, si vous dirai comment: j' ai au roy de Surie sus ma loy en
            couvent que vous re[n]voierai en vie sauvement. Je ne m' en
            parjuroie pour l' or de Bonivent, mais partés vous de chi tost et
            isnelement.» Adont les fist li rois monter moult noblement et puis
            les convoia sans nul arrestement dessi jusques a bailles, puis dist:
            «Ralés vous ent jusqu' a .j. autre fois, car, se Mahons m' ament, je
            vous irai veioir en vostre ost temprement. Si dites a chellui qui
            porte noblement l' escu d' or au lyon ausi noir qu' esrement que mes
            [cors] le desfie de moi [et] de ma gent.» «Sire», dist Corborans,
            «par le mien serement, ch' e[st] li contes de Flanders, qui tant a
            hardement: n' a plus fier chevalier jusqu' a l' Arbre qui fent. N'
            assamblés plus a lui, par le mien löement, car le pïour ariés a vo
            repairement.» Lors brochent les chevaus des esporons d' argent, si
            sont venu a l' ost sus l' erbe qui resplent. Au tré le riche roy
            vinrent moult lïement; la furent li baron trestout en parlement.
            Quant il virent les .ij. qui vienent simplement, dont furent acolet
            et baisiet douchement. Puis ne demoura gares, se l' istoire ne ment,
            que hors d' Orbrie issi le sarrasine gent; Ector de Salorie les
            conduist noblement. Gontacles demoura, cui li corps Dieu cravent!
            que Dieu ot renoiet, le Pere omnipotent. Le Crestïens haioit si tres
            amerement que les .ij. Crestïens batoit vilainement; tous les jours
            lor donoit dolerous pai[e]ment. Le roys de Salorie chevauche
            fierement, .xxx. paiens le sieuvent tangrement. Et quant li Crestïen
            virent le couven[en]t arainnes et buzines font sonner hautement. La
            p[e]üssiés oïr mainte trompe d' argent, moyniaus et olifans, qui
            bondisent forment. Chil chevalier desploient les bannieres au vent,
            contre Sarrasins vont habandoneement. [La peuïssiés veïr .j. tel
            asamblement et si forte batalle a ce commencement] que .ij. en
            gisoient a le terre sanglent. Ector de Salorie convoitoit durement
            que le conte de Flandres veïst primierement, et li contes de
            Flandres chevauchoit noblement. Hé, Diex, comme il avoit o lui de
            bonne gent pour le conte garder, qui savoit vraiement qu' il estoit
            manechiés de paiens durement! Si dist que de maneches vit on moult
            longement. Hé vous par le bataille le bon conte Robert, qui avoit le
            sien corps armé d' un bon auberc et d' un riche blaison devant lui
            acouvert! A le gent sarrasine a le sien branc offert: trestous
            chiaus qu' il encontre sont perdu et desert et tout le sien baron
            estoient si apert a le gent sarrasine chascuns de son branc sert.
            Mors est et mis a fin ou li contes s' ahert. Forte fu [li] bataille
            a chelle matinee; l[i] solaus luisoit [caus], le pouriere est levee,
            si vienent bras a bras, donant mainte colee. Li bons roys Bauduïns
            de Surie la lee tenoit une guisarme de fin achier tempree: va ferir
            Dromadant, qui tenoit Valfondee. Li bons roys Bauduïns li donna tel
            colee que la teste li a pourfendue et copee. Hues de Tabarie tint
            Hydeuse s' espee: a maint fier Sarrasin a le vie rostee. Corbarans
            d' Oliferne, qui le brache ot quarree, a sus les Sarrasins monstré
            telle posnee qu' il les fist reculer demi arbalestree. Et Richars de
            Caumont se fiert en la merlee. Li dus Harpins de Bourges a s'
            enseigne escriee. Chascuns a son pooir i met coer et pensee que la
            gent sarrasine soit morte et affinee. Li quens Robers de Flandres
            issi d' une vallee; vers Orbrie en aloit a banniere levee pour
            enclore paiens, la pute gent dervee. Bien le vit roys Ector, qui
            tant ot renommee; la bataille a .j. fais a sor lui contournee et a
            dit a se gent, a moult haute alenee: «Or tost, seignour baron, n' i
            faites arrestee! Cheste bataille chi voeil que tost soit matee, car
            chius qui les conduist par le champaigne lee m' a ore et autrefois
            abatu me posnee.» Lors broche le chavael, s' a [le] lanche avalee,
            vint au conte de Flandre; telle li a donnee que sa targe li a
            pourfendue et tröee; la maile dou hauberc n' a de riens entamee. La
            lanche fu si rode et tellement boutee que maistre et chevalier abati
            en la pree. .X. Sarrasin a unë ibondee
          
            ont le conte assali par telle destinee que pris l' ont et saisi et
            sa gent destourne[e]. Quant roys Ector le tint, la coze li agree, n'
            en vausist pas tenir d' or fin une quarree. Or fu li contes pris,
            qui moult ot coer dolant; en Orbrie le va roys Ector envoiant a
            Gontacle le fel, qui la chit va gardant. Et li Flammenc si vont par
            decha repairant, s' ont conté la nouvelle au bon roy Corbarant et au
            roy Bauduïn, le noble conquerant, dont s' en vont li barron ensamble
            raloiant: a le gent roy Ector se vont entremellant, d' espees et de
            haches se vont adamagant. Parmi les champs estoient li mort et li
            sanglant, testes et haiteriaus vont par les cha[m]ps gisant; de
            maint corps de paien sont li boiel issant. Sonnoient ses buisines et
            chil riche olifant. Droit a l' eure de nonne fist che jour si
            hardant que de soif i morurent maint chevalier vaillant. Le gent au
            roy Ector vont li nostre assalant et li roys de Surie aloit toudis
            criant: «Prenés adés les riches si qu' il soient vivant!» La prisent
            Crestïen Pinable l' amirant, cousin germain Ector, si ont pris
            Gloriant, le roy Escapanart, qui fu fiex d' un soudant. .IIII.
            chevaliers du pople Tervogant enmenent Crestïen a lor trés debatant:
            le rois de Salorie en ot le coer dolant. En Orbrie ot tramis le
            conte souffisant a Gontacle le fel, le glouton soudoiant. Quant
            Gontacles le tint, s' en ot le coer joiant, si dist: «Contes de
            Flandres, bien vous voi ravisant: vous et J[eh]ans d' Alie et le roy
            Corbarant jugastes le mien frere d' ardoir en fu bruiant, mais vous
            l' amenderés, par mon [dieu] Tervogant!» Adont saisi le conte et
            puis le maine esrant; en le fosse au larrons le vont Turc
            conduisant. Et Gondacles li glous s' en aloit tout devant, puis
            entra en le charcre, si a trouvé Croissant, Bauduïn de Sebourc, et
            lor dist enn oiant: «Seignour, vous averés compaignon maintenant:
            ch' est li contes de Flanders c' on vous va amenant. Tout troi
            serrés pendut, ains le soleil couchant!» Quant Bauduïns oï le
            traïtour puant qui du conte de Flandres aloit en lui parlant, lors
            li souvient du conte Robert le combatant, frere Blanche s' amie, si
            müa son samblant. Et li Sarrasin vont en le charcre avalant le bon
            conte de Flander, qui Dieu va reclamant. Et leus que Bauduïns vit le
            conte plaisant mout bien [le] recognut au vis et au samblant. Adont
            ne s' amonstrast pour d' or fin son pesant: en lieu ombragé va le
            sien corps reponant, car honte ot et vergongne et si le va doubtant.
            Quant Bauduïns perchiut le bon conte avaler, sachiés pas ne [le] va
            baisier ni acoler; bien cuidoit Bauduïns, qui tant [ot] le coer ber,
            que li contes eüst volour de lui grever. Mais se li quens peüst
            Bauduïn raviser ne fust mie si liés pour tout l' or d' outre mer:
            sans coze s' e[n] doubtoit Bauduïns au coer ber. Et Gontacles a pris
            .j. baston a lever, si a dit a Robert: «Je vous vaurai donner ensi
            comme je fais ches .ij. a desjuner!» Dont hautse le baston, ou dos
            le va fraper .iiij. grans horrions. Li quens prist a crier: «Ahy,
            terre de Flandres, Diex vous voille prester autre seignour que moi:
            mais n' i porrai entrer!» «Par Mahon», dist Gontacles, «c' est
            legier a prouver!» Dont va [a] Bauduïn de son baston ouvrer et le
            fiert .iiij. cos, tant que le fist pasmer. Et li contes de Flandres,
            quant [vit] sa char sainier, ot si grant doel au coer qu' il ne
            pooit durer, si sacha .j. coutel que ne peurent trouver paien quant
            on le dut en le charcre bouter; li quens trait .j. coutel et puis en
            va fraper Gontacles le felon, si qu' il le fist passer le corps au
            destre lés, si le fist chanseler. Bauduïns de Sebourc prist ses fers
            a lever dont on li avoit fait andeus ses poins nöer: sus le chief en
            va si le glouton assener que les iex li a fait de la teste voler et
            le chervele en fist a le terre couler. Quant li Sarrasin vinrent
            Gontacle ensi mener, hors de la charcre issirent, si prisent a
            uller. Plus de mille paiens fisen la assambler qui maugré les
            prisons vont le charcre fremer. Et li troi baron vont Gontacle tel
            mener les pieches qu' il en font ne peüst on conter. Or est
            Gontacles mors et alés a [la] fin. Li quens Robers parole en rommans
            sans latin: «Vassaus, qui estes vous, pour le corps saint Martin,
            qui ensi avés mort le chacherier frarin?» «Je ne l' ai mie mort,
            sire», dist Bauduïns, «mais vous l' avés ochis d' un coutel acherin.
            Me volé vous sus metre le vostre larechin? Je ne li ai donneit,
            chertres, c' un sol taitin.» «Vassaus», che dist li contes, «vos
            corps le mist a fin.» Ensi se devisoient la endroit li meschin,
            encor se combatoient la hors li Sarrasin.
          
            Ector de Salorie tenoit le chief enclin pour chou que pris estoient
            la endroit si cousin. Es vous par la bataille le bon roy Bauduïn,
            Tangret et Buiemont et Huon Dodekin et Richart de Cammont, au corage
            enterin: chascuns tenoit el pong le bon branc acherin. Li roys fiert
            Ardrastus, qui coer ot de mastin; l' espaule a tout l' escut li abat
            ou carin. Hues de Tabarie va ferir Salphadin: toutes ses arm[e]üres
            ne vailent .j. rosin. Et Corborans feri Rodöem de Monclin: mort le
            trebuche a terre par delés .j. gardin. Tangrés fiert Erquelant,
            Buiemons fiert Mau[din] et Richars de Cammont abati Norandin. Si
            bien s' i [sont] prouvé li nostre palasin que Sarrasins reculent a
            bailles de sapin. Ector est reculés par devers .j. molin; le pont a
            fait lever, qui pendoit par engien, s' ont le porte fremee paien et
            Sarrasin. Par le chité menoient [et] grant doel et grant brin; li
            .j. plangoit son frere, li autres son cousin. Atant es vous paiens
            qui demainent lait brin: «A, sire Ector», font il, «veschi mauvais
            couvin: Gontacles est tués et alés a se fin; ch' ont fait li
            Crestïen de la charcre Kaÿn qui l' ont mort et tuet par mauvais
            larresin!» Quant Ector l' entendi, si tient le chief enclin, si en
            jura ses freres, qui furent biau meschin, Marbrun et Esclamart,
            Taillefier le frairin et Saudoyne l' ainsnet et tous chiaus de son
            lin, et meïsmes sa soer Synamonde au coer fin, la plus belle qui
            fust juqu' a l' iauwe du Rin, que chius qui l' a ochis ara crüeuse
            fin. Moult fu dolans Ector quant on li recorda que mors estoit
            Gondacles, que loiaument ama. Tost et isnelement vers le charcre s'
            en va; ta se vois, qu' il ot clere, hautement s' escria: «Fel
            Crestïens», dist il, «mal ait qui vous porta! Lequels a mort
            Gontacle que chi vous enfrema?» Dist li contes de Flandres: «Ch' a
            fait chius vassaus la: des fiers qu' il a es mains si grant cop li
            donna que toute la chervele a terre en espautra!» Dist li bers
            Bauduïns: «Mal ait qui vous porta, quant vous me metés sus che que
            vous corps fait a! Car d' un coutel trenchant, qui radement trencha,
            li feristes ou corps que d' autre part passa; le boiel en salirent
            et li cors l' en creva.» «Par Mahon», dist Ector, «l' un de vous en
            morra! Et se ne fust pour chou que ma gent sont dela, qui furent
            orains pris quant li rois me mata, je vous fesisse pendre; mais pour
            chou qu' il i a de mes meliours barons pris en l' ost par dela je ne
            vous ose pendre. Mais li .j. me dira liquelz a mort Gontacle, si qui
            pendus serra.» Dist li contes de Flandres: «Chius vassaus le tua; je
            sui contes de Flandres, voir, je n' en morrai ja!» «Comment!» dist
            Bauduïns. «Vos avoirs i vaurra; dont sera che grant faute et
            faussetés serra se pour vostre riqueche on vous deporte ja!» «Ne
            sai», che dist Ector, «que il m' en avenra, mais se je puis savoir
            justement qui mort l' a je vous ai en couvent chius propres en
            morra! Sire vassaus», dist il, «or ne vous vantés ja de le conté de
            Flandres, car petit vous vaurra; j' en jugerai le droit se qu' il
            apartenra.» «Sire conte de Flandres», dist Ector li menbrus, «se
            mort avés Gontacle, vous en serés pendus.» «Nennil», che dist li
            contes, «par les sains de lassus! Du coep que li donnai n' est [il]
            pas mort cheüs; mais chius vassaus illoec soit de Dieu confondus
            quant onques le ferri, se sui bien irascus. Des poins a tous les
            fers fu Gontacles ferus: le chief li espautra, li sans en est
            courrus.» «Par Mahon», dist Ector, «bien me sui perchïus que par l'
            un de vous .ij. est Gondacles perdus, se voeil que de vous .ij. soit
            .j. champs maintenus, armés de toutes armes, sus les destriers
            grenus, les lanches ens es poins et au col les escus; et liquels qui
            sera recreans et vaincus, traïner le ferai et puis sera pendus!»
            Quant Bauduïns l' entent, liés en est devenus; il sali en estant
            comme vassaus cremus et dist au roy Ector: «Nobles roys cogneüs,
            ains mos si volentiers ne fu de moy oüs; parler vous fist Mahons et
            sa grande vertus! De la bataille faire est ce bien mes argus, si ne
            fuisse aussi liés pour le tresor Artus.» Il sali en estant, grande
            fu sa vertus, et dist: «Vechi mon gage, nobles roys esleüs; je me
            combaterai volentiers, par Jhesus!» Quant li contes l' entent, li
            sans li est meüs, si dist [a] Bauduïn, qui fu grans et corsus:
            «Vassaus», se dist li contes, «par Dieu qui fu vendus, se g' estoie
            aussi grans que vous estes ou plus, vous n' en fuissiés point ore si
            joians devenus!» Dist li contes de Flanders: «Tost estes aprestés de
            combatre vers moi, lechieres parjurés: ch' est pour che que de moi
            vous este plus fourmés!» «Sire», dist Bauduïns, «moult grant tort en
            avés: chou que vous avés fait, a tort sus me metés,
          
            si vous ai en couvent que vous le jehirés.» Lors dist au roy Ector:
            «Che glouton me rostés ou je le ochirrai ja a mes .ij. poins
            quarrés! Je vous prie et requir que tous .ij. nous armés; se jehir
            ne li fais, ains qu' il soit aviesprés, que Gontacles ne fust par
            lui mors et tués j' abandonne mon corps qu' a forches le pendés.»
            «Gloutons», che dist li contes, «par Dieu, vous i mentés, si m' en
            combaterai puisqu[e] vous le voilés!» Dont fu li quens Robers de la
            charcre getés. Li bataille fu prise et li jours acordés: a l'
            endemain matin lor fu li jours donnés de faire la baitaille, ensi
            qu' oï avés. Li contes fu la nuit servis et honnerés; Bauduïns de
            Sebourc est en charcre remés, ains n' i ot la nuit grace dou
            vaillant de .ij. dés, mais li contes de Flandres fut moult bien
            hostelés: tout adés est li riches en tous lieus honnerés. La nuitie
            passa, li jours est aparus. Ector de Salorie n' i est arreste[ü]s;
            le conte fist armer, qui moult fu irascus, si dist son marissael, c'
            on clamoit Tideüs: «Alés querre chellui qui sera combatus a che
            conte de Flander, en le charcre est la jus; car par Mahon, qui fait
            miracles et vertus, li recreans de .ij. serra anuit pendus!» Et
            chius s' en est partis, n' i est arresteüs. Enchois que Bauduïns fu
            au conte aparus fu il de toutes armes armés et fervestus, s' ot le
            hÿamme ou chief. Le chevaliers menbrus ne voiloit que du conte se
            fust apercheüs: bien cuidoit que li quens ne l' amast .ij. festus.
            Mais se li quens sceüst, qui tant fu irascus, que che fust Bauduïns,
            li prex et li menbrus, pour tout l' or de che monde ne s' i fust
            combatus, ains li fisist li contes amistés et salus et si l' eüst
            baisiet en la bouche tout sus. On cuide de tellui estre a le fois
            vendus, dont, se besons estoit, on seroit secourus. Si com li rois
            faisoit les champions armer, fist li rois de Surie de sa tente
            sevreir Huon de Tabarie, le gentil bacheler, a le fin qu' il devoit
            venir au roy parler pour le conte de Flandres de prison racheter; et
            s' en voloit li roys a Ector delivrer .iiij. Sarrasins, c' on ot
            pris a jouster en le grande bataille, qui tant fist a doubter, car
            moult amoit le conte. Moult faisoit a amer: prex estoit de son
            corps, ou monde n' ot son per, et ch' estoit gentix hons, s' avoit a
            gouverner le païs de Hainnau et Flandres sus la mer, s' estoit li
            contes sages pour bon consaus donner. Hues de Tabarie laist le
            cheval aler, dessi jusqu' a Orbrie il ne fine d' esrer; a bailles
            est venus, si commenche a crier: «Seignour, ne traiés mie, laissies
            me a vous parler.» .I. Sarrasins li dist: «Que volés deviser? Bien
            savés no langage et no raison monstrer.» «Seignour», che dist Huons,
            «voillés moi escouter: alés au roy Ector et dire et raconter que
            dessus ches garites sans le pont avaler il viengne, se lui plaist,
            mon langage escouter; pas ne voil entrer ens sans [moi] asseürer.»
            «Sire», dist li paiens, «che fait a creanter. Comment porrai au roy
            vostre non deviser? Je croi tel porriés estre qu' il verroit sans
            cesser et tels dont ne vorroit .j. piet avant aler, car .j. roys ne
            doit mie .j. garson honnerer.» «Amis», che dist li dus, «moult
            faites a löer. Vous dirés a vo roy, qui tant [a] le coer ber, qu' a
            Huon Dodekin viengne parlementer; bien me cognistera quant il m'
            orra nommer.» Li Sarrasins s' en tourne et Hues remest la; li payens
            vint au roy et puis le salüa de la loy Mahommet, c' uns pourchiaus
            estranla. «Sire», dist li paiens, «oiés c' on vous dira: a bailles
            la dehors .j. Crestïen i a: ch' est Hues Dodequins, ensement se
            nomma; il vous atent a bailles. Nuls fors lui il n' i a, si voelt a
            vous parler; [je] ne sai qu' il dira.» Et dist li rois Ector:
            «Maintenant m' averra.» .I. palefroi demande et li roys i monta; par
            le ville chevauche et si bien esploita qu' a le porte est venus; es
            garites monta. Huon de Tabarie moult tres bien avisa, et quant li
            roys le vit, adont li escria: «Dodequin de Damas», dist il, «que
            faites la?» Et Hues respondi: «Li roys envoiet m' a a vous pour .j.
            prison qu' en vostre chitet a: ch' est li contes de Flanders, ou si
            franc vassael a. Li roys le voeilt ravoir, si vous en rendera .iiij.
            Sarrasins que l' autr' ier conquesta; chertes, .j. trestout soel li
            roys n' en retenra, mas que vous li rendés le conte qui est cha.» Et
            li roys respondi quant Huon escouta: «Dodekin, biaus dous sire, oiés
            c' on vous dira: le conte ne puis rendre jusqu' a tant qu' il ara
            une bataille faite, que tost commenchera, encontre .j. Crestïen. Et
            qui vaincus sera, j' ai fait mon serement, tantost pendus sera.»
          
            Et quant Hues l' entent, forment s' esmerveilla; la cause et le
            demaine et le fait demanda. Ector de Salorie trestout li recorda de
            Gontacle le fel, comment on le tua, comment on le murdri, car murdre
            l' apella, et comment pour savoir chellui qui ochis l' a ert faite
            le bataille qui mie ne faura. Quant Hues l' entendi, tous li sans li
            müa; pour le conte de Flandres forment li anoia. Quant Hues entendi
            du roy Ector le vois, se li dist bassement: «Sire, je m' en revois.
            Pour icheste novelle sera dolans no roys; mais pour chellui vous
            pri, qui fu mis en la crois, que le conte de Flandre gardés a cheste
            fois car il ne muire mie. Trop seroit grant anois. Se morir le
            faisiés, je vous jure la crois, la ou Jhesus souffri de la mort les
            destrois, .iiij. Sarrasins feriemes pendre au bois; ne les
            garantiroit li tresors des Grigois.» «Ne sai», che dist Ector, qui
            fu sarrasinois, «mais, foi que doi Mahon, qui establi les loys,
            liquels qui ert vaincus au bon branc vïenois serra menés au forches
            et pendus, car ch' est drois. Cuidiés vous que je doie donkes
            brisier mes lois? Naie, se je devoie perdre tous mes terrois! Foi
            que je doi mes freres, dont j[' en] ai plus de trois, et ma soer
            Synamonde, qui est blanche que nois, je n[e m' ]en parjuroie,
            sachiés a cheste fois, s' on me devoit geter dedans .j. feu
            grigois.» Hues de Tabarie, quant roy Ector entent, si dist: «Drois a
            mestier d' aïde bien souvent; or i gardés le droit bien et
            souffisamment.» Dist li roys: «S' il vous plaist a veoir che
            content, bien i pöés venir a vo commandement et amener vo roy et
            trestoute vo gent. Et pour chou que je voeil que vous vaés comment
            li champs sera menés et par quel jugement, je vous donne respiit
            .iij. jours entirement de venir et d' aler du tout a vo talent. Ma
            gent iront en l' ost bien et paisiblement et vous venrés chaiens
            sans monstrer maltalent.» Dist Hues: «Or hurtés vostre doit a vo
            dent, et je ferrai aprés pour le nos serement.» Ector hurte son doit
            a son dent lïement, dont ne s' en parjurast pour tout l' or d'
            Orïent, et Hues acorda le respit dignement. Sus les crestiaus d'
            Orbrie fist crier hautement le respit a tenir .iij. jours
            entirement, les portes sont ouvertes avironneement. Hues de Tabarie
            n' i fist arrestement; vint au roy de Surie, se li dist hautement du
            quen Robert de Flandres tout le demainement; le bataille et le champ
            li conta ensement qu' Ector li avoit dit, ou Salorie apent, et du
            respiit li dist qu' il a pris ensement. Dist li roys de Surie: «Par
            le mien serement, Diex, voilliés lui aidier par vo commandement! Se
            je pers le bon conte, que tant a hardement, jamais joie n' arai, par
            le mien serement. Diex, voilliés lui aidier par vo commandement et
            confondés chellui qui a lui se desfent.» Ensi roys Bauduïns
            maudisoit son parent; ne le connisoit mie, nel maudisist noient:
            mais on ne connoist mie tous ses amis souvent. Bauduïns li bons roys
            n' i fist arrestison; il a dit a ses hommes: «Or avant, mi baron:
            alons veioir le champ que chil doi champion feront en la chité qu'
            en Orbrie dist on.» Hue de Tabarie lor a dit a haut son:
            «Chevauchons lïement, nobile compaignon, li respis est criés sans
            nulle traïson.» Adont monta li rois dessus son arragon. O le roy
            Corbarant, Tangret et Buiemon va li roys a Orbrie, ou sont li doy
            prison; aveukes lui mena Richart, [cil] de Cammon, le duc Harpin de
            Bourges, Bauduïn Cauderon, s' i fu Jehans d' Alis et l' ermites
            Pierron et Robers du Rosoy, qui cloche du talon. .IIII. chevaliers a
            doret esporon s' en vont avoec le roy qui Bauduïn ot non. En le
            chité entrerent a lor division; chertes, il n' i trouverent paien ni
            Esclavon que riens lor contredie ne mesface .j. bouton. Ector vint
            encontre eulz, qui coer ot de lion; moult bien les honnera sans
            nulle suspechon. Tout droit ens ou marchiet cordis fait avoit on et
            oster le chaucie pour passer ou sablon. Li quens Robers estoit armés
            d' un aubregon, s' ot riches arm[e]üres et hÿamme moult bon, coutel,
            misericorde et bon destrier gascon, s' ot lanche de pommier et .j.
            riche blason, hÿamme reluisant de l' oevre Synagon. Li quens Robers
            de Flandres s' escria a haut ton: «Adieu, roys de Surie, adieu, dux
            de Bullon! Puis que je passai mer a nef et a drommon ay fait maint
            grant assaut, mainte fiere tenson; j' ay porté en bataille .c. fois
            mon confanon avoekes vostre frere, qui morut par puison, mais onques
            de bataille n' oi tel confusion comme j' ai de chestui et pour .j.
            soel glouton:
          
            car s' ossi hardis est qu' il a grande fachon, je ne durai a lui nés
            qu' aloe au faucon! Voeilliés pour moi prier, car j' en ai grant
            beson.» Quant li roys entendi le conte droiturier, sa destre main
            leva, si se prist a sainnier. Pour le conte de Flandres commenche a
            larmoier; aussi font li barron et li noble princhier. Bauduïns de
            Sebourc estoit sus le destrier par dedens le cordis, si se volt
            apoier au debout de la lance, dessous ot mis l' achier. A haute vois
            s' escrie Bauduïns au coer fier: «Or cha, contes de Flandres, trop
            me faites joquier, car piecha deüssiés avoir vostre loier! A si tres
            mal hostel vous venés herbergier que chi vous aporterent li dëable
            d' enfier!» Quant li roys de Surie ot Bauduïn plaidier, si demanda
            au conte qui Flandres dut jugier: «Sire, comment clamm' on par son
            non che loudier?» «Par foi», che dist li contes, «ch' est li fiex
            Lucifer! Veés com grant dëable assis sus che coursier! Onques ne vi
            plus grant, par Dieu le droiturier, se ne fu .j. dansiaus qui moult
            fist a prisier: Bauduïns de Sebourc, le gentil chevalier, fil la
            roÿne Rose, pour cui je vos laissier le mien païs de Flandres et ma
            terre widier. Chius emmena ma soer, si me fist courechier.» Dist li
            rois de Surie: «Il i a maint ivier que de che Bauduïn vous ai oï
            plaidier, que sor tous chiaus du monde il fait a ressengnier. Il est
            de mon linage, se le doy avoir chier, mais onques ne le vi, si m' en
            doit anoier, car se je le tenoie en chestui heritier, chertes, je li
            donroie noble terre a baillier s' il voloit avoec moy estre ni
            hostoier.» Ensi vont divisant li nob[i]le princhier. Helas, s' il
            conneüssent Bauduïn au coer fier, chascuns l' alast briement acoler
            et baisier! Et Bauduïns s' escrie sans point de l' atargier: «Frans
            roys de Salorie, je vous prie et requi[e]r que le mien champion me
            fachiés envoier ou hors du champ l' irai maintenant resveillier!» Li
            bons roys de Surie commencha a brochier; ou cordis est entrés, tous
            soes sans escuier, si dist a Bauduïn de Sebourc le gerrier:
            «Vassaus», se dist li roys, «voeilliés le champ laissier: je irai au
            roy Ector tellement esploitier que le mort de Gontacle cuitera sans
            vengier et le vous pardonra de loial coer entier, et encor donrai
            tant et d' argent et d' or mier que de cheste chité vous larrai
            eslongier, a fin que vers le conte ne voeilliés bateillier.» «Sire»,
            dist Bauduïns, «che devés bien laissier, que, par chellui Seigneur
            qui tout poet justichier, qui pour nous se laissa pener et clofïer,
            se vous me donniés ja de fin or .j. sommier, ne laroie le conte
            vivre .j. soel jour entier.» «Sire», dist Bauduïns, qu' a Sebourc fu
            nouris, «qui me donroit tout l' or qui est dedens Paris, ne
            cuiteroie mie le champ que j' ai empris, car plus a de .xv. ans
            passé et acomplis que jë ai quis le conte, qui est mes anemis: or l'
            ai je chi trouvé, dont je sui resjoïs. Je le hé de lonc tamps; or en
            sera servis pour une courtosie dont il me fist jadis; l' en sera, se
            Dieu plaist, li gerredons meris.» «Pour coi le haés vous?» dist li
            roys seignourris. «Et se j' en sai le cause, par Dieu de Paradis, je
            meterai remede au los de mes amis. Et [de] pecheur qui prie doit
            estre li merchis; selonc le fait, l' amende, che mot dist Jhesu
            Cris.» «Sire», dist Bauduïns, «li quens est vous subgis et je ne le
            sui mie, de che soiés tous fis, si que pour faire pais a vous riens
            [n' ]obeïs. Environ a .xv. ans ou .xvj., che m' est vis, que li
            quens me mesfist trop ens ou sien païs: mon pere me fist pendere,
            chertes, dont il vaut pis, sans loy, sans jugement, pour che qu' il
            ert haïs. Quant pendre fist mon pere, qui tant fu agentis, comparer
            li ferai, puisque je sui ses filz.» Dist li rois de Surie: «Vassaus,
            par saint Denis, li quens l' amendera du tout a vous devis.» «Sire»,
            dist Bauduïns, «ch' est voirs, par Jhesu Cris: la teste en prenderai
            ains qu' il soit avespris, ne l' en garantiroit nuls hons de mere
            vis: ne vous, ne roys, ne contes, ne prinches, ne marchis. Laissiés
            ent le parler, riches roys posteïs; pour vous je n' en feroie .j.
            tout soel paresis.» Dist li rois de Surie: «Fox, qu' est ce que tu
            dis? Ja sui roys de Surie, le nob[i]le païs, et de Jherusalem, ou
            Diex fu mors et vis, et de .xvj. royames, sans .ij. que j' ai
            conquis, s' ies fox et outrageus quant a moy n' obeïs. Se te tenoie
            ja dedens mes edefis! Onques si fox parlers ne fu par homme dis!»
            «Sire», dist Bauduïns, «de che sui je tous fis; se je fuisse en vo
            lieu ne dedens vo pourpris je me gardasse bien de dire sifais dis:
            ja ne m' i kier embatre pour estre vo subgis.» Atant s' em part li
            roys dolans et abaubis. Dist au conte de Flandres: «Frans contes
            agencis,
          
            defendés vostre vie: je ne puis estre oïs. Je croi, se je donnoie
            che vassal mon païs et trestoute la terre de quoi je sui servis, ne
            se deporteroit d' estre a vous aatis. Or vous em puist aidier li
            Peres et li Filx, Jhesus li tous poisans qui est Sains Esperis! De
            tout les Crestïens est che li plus despis.» Quant li contes de
            Flandres le bon roy escouta il en fu si dolans c' onkes mot n' i
            parla; il broche le destrier et le lanche avala, de l' escut se
            couvri et ou cordis entra. Quant Bauduïns le vit, adont li escria:
            «Ahy, contes de Flandres», dist il, «estes vous la? Je vous ai lonc
            tamps quis, or vous ai trouvé cha. De chellui vous deffi qui tout
            fist et crea!» «Et je toy!» dist li contes, qui moult le redoubta.
            Ambedoy s' eslongierent et Bauduïns brocha: moult aïreement envers
            le conte va. Li contes vint vers lui et le lanche avala. Chascuns
            son compaignon tellement assena que li escut perchierent ou li
            lanche ficha, mais li lanche au bon conte en .x. pieches brisa. Li
            lanche Bauduïn point ne pau ne fleka: roide fu et pesans, et li bers
            le bouta que [le] conte Robert hors des archons porta. Plus de
            .xiiij. piés le vassaus le geta en sus de son destrier, illoec le
            souvina: il s' en fali petit li coer ne li creva. Quant li roys de
            Surie la jouste regarda, il dist a Corborant, sor cui il s' apoia:
            «Ahi, roys Corborans, li quens Robers s' en va: il est mors a che
            cop, mais ne s' en levera!» Et li bers Bauduïns telement se hasta,
            car du conte tuer durement se pena, si le voeilt defouler: son
            cheval li mena pour passer sus le corps, mais li quens qui jut la
            reprist coer et vertu et l' espee sacha; tout ensi [qu' ]en fauquant
            d' une fauc quant on l' a feri en rastelant: li chaval si frapa que
            les .ij. piés devant a .j. cop li trencha. Li chavaus est cheüs et
            Bauduïns versa; le chief dessus la terre li chevaliers tuma. Legiers
            fu et apers, si que tost s' en leva. Andoi furent a piet; chascuns
            fiert et frapa. Bauduïns fiert grant cos; le contes l' aprocha. Des
            escus se couvrirent ou mains cos s' avala, si les ont decopés et
            crevés cha et la. Puis fisent une luite ou chascuns s' efforcha, si
            ne sot on a dire liquelz primiers versa, fors tant que Bauduïns
            primiers sor lui monta. Des manicles de fer qu' a se gans il porta
            fiert et maille le conte que li sans en raia. Li quens fu si armés
            que point ne l' empira, se que tout d' un acort chascuns se releva,
            si se fierent des brans que chascuns d' iaus porta et d' estoc et de
            taille chascuns tant s' en donna que li sans en raioit, dont li
            herbe arousa. Fort furent li vassal, bon chevaliers i a; chascuns a
            son pooir de la mort s' en tensa. Mais li contes de Flandres forment
            afobloia, car li bers Bauduïns .j. tel cop li geta que l' espee
            trenchant le char li entama; sus le dos par deriere plainne pamme i
            entra. Li sans l' en file a terre, dont li quens se doubta; Dieu et
            sa douche Mere en son coer reclama. Quant li contes de Flandres vit
            le sanc de son corps, se il osast de honte, il criast ja ahors. Et
            li roys Bauduïns a ses cheveus detors, si dist a Corborant: «Li
            quens Robers est mors! Jhesus li tout poissans li soit misericors.»
            A Bauduïn s' en vint li riches roys Ectors, si dist: «Roys de Surie,
            n' i vault argens ni ors: li contes est vaincus, [a]complis est mes
            sors: [Gontacles mist a fin, qui estoit mes resors; traïner le ferai
            a .ij. boins cevaus sors!»] Quant li roys l' entendi, si plaindi
            moult le corps. Li roys fu moult dolans; en lui n' ot qu' esbahir
            quant le conte Robert voit ensi amenrir. Et Bauduïns le fiert, qui
            se faisoit cremir; en plus de .xij. liex en fist le sanc salir. Et
            le contes se paine de sa vie garir; quant se cuide avanchier il le
            convient fuïr, car Bauduïns li fait ses horrions sentir: cop a cop
            le faisoit a le terre flastir. Li quens se resvertue, si prent a
            esquiermir, entour lui fiert et frape sans point de l' alentir.
            Bauduïns se repose ens ou conte veïr; bien voit qu' il est matés,
            nus n' en pot garantir, et qu' a .j. tout seul cop, s' il s' en
            voeilt eshardir, li feroit, s' il voloit, l' ame du corps partir.
            Lors li dist Bauduïns, qui tant fist a cremir: «Sire contes de
            Flandres, chi vous convient fenir! Chellui ne connissiés qui vous
            fera morir, mais je le vous dirai, se le volés oïr, car ch' est li
            hons el mont que plus devés haïr; et s' en vo majesté vous le pöés
            tenir a fin c' on vous laissast de mon corps convenir, vous ne me
            lairiés vivre ni une nuit dormir, je croi, que vous donroit le
            royame de Thir.» Quant li contes l' entent, si jeta .j. souspir,
          
            si li dist: «Chevaliers, je ne cuide haïr homme tant ens el mont com
            tu me fais oïr. «Chevaliers», dist li contes, «ne sai homme vivant
            que je hache de mort, chertes, ne tant ne quant. Mal estes assenés a
            dire tel rommant!» «Comment!» dist Bauduïns, qui tant ot fier
            samblant. «Ja sui je Bauduïns de Sebourc le vaillant, qui emmena vo
            soer, qui le corps a plaisant, la plus belle puchelle de che chiecle
            vivant. Chertes, se me teniés ou sont vostre atenant, ou païs de
            Hainnau ou de Flandres avant, pour tout l' or de che monde ne me
            feriés garant ne [me] fesissiés pendre com larron soudoiant.» Quant
            li contes entent Bauduïn le poissant, hors de son chief jeta son
            hÿamme luisant; s' espee gete a terre et son espoi trenchant, si
            dist a Bauduïn, le noble conquerant: «Or ne m' ochïés mie», ch' a il
            dit a l' enfant, «tant que vous aie dit che que je vois pensant.»
            «Nennil», dist Bauduïns, «dites vostre commant, et puis vous
            ochirrai, chertes, tout maintenant.» «Sire», dist Bauduïns, a le
            clere fachon, «je vous larai bien dire vo talent et vo bon; mais
            chachiés qu' aujourd' ui n' arés confession: la teste vous torrai
            par dessous le menton!» «Bauduïns», dist li contes qui Robers ot a
            non, «voeilliés moi escouter sans nulle arrestison: je vous ai lonc
            tamps quis, che n' est se pour bien non, car, par chellui Seigneur
            qui fist Longis pardon, ne vous vaurroie ochirre pour tout l' or
            Salemon; jamais n' aroie pais vers les hors de Buillon, car,
            chertes, vous venés de telle estration qu' il n' a plus gentil homme
            en Franche le roion. De vo pere et vo mere vous dirai chi le non, de
            vous freres aussi toute l' establison. Li sires de Sebourc m' en a
            dit le fasson, qui .xv. ans vous nourri par dedens sa maison. Hé,
            gentis damoisiaus, je vous requir pardon! Nobles enfes roiaus de
            generation, fiex estes de roÿne qui ot roy a baron. Ne connoissiés
            vo mere, mais bien le cognoisson: ch' est la roÿne Rose, qui tant a
            de renon. Vous peres fu vendus au roy Rouge Lyon, si le vendi
            Gaufrois, qui coer a de glouton. Esmerés, Glorians, Alixandres par
            non, chil troi sont vostre frere, et li dus de Buillon, qui est roys
            couronnés du temple Salemon et .xiiij. royames en sa subjection, ch'
            est germains a vo mere, sans nulle autre parchon. Vous estes du
            linage le prinche de renon qui par mer emmena Elÿas le baron. Li
            sires de Sebourc vous trouva au buisson delés .j. chevalier, qui
            sans confession morut delés Sebourc, Diex li face pardon! qui tout
            droit a Boulongne, ou on entre en dromon, portoit le vostre corps
            pour avoir garrison envers vostre parastre, qui Gaufroi a a non, qui
            vous eüst murdri coiement a larron. Ahi, frans gentis hons, je te
            pri pour Jhesum que vous prendés de moi vo talent et vo bon!» Quant
            Bauduïns entent du conte la rayson, adont l' a acolé .x. fois en .j.
            randon. La fu che grant pité de vir sus le sablon comment il s'
            entrebaisent com dame son baron. Voit le li rois Ector, si a dit a
            haut ton: «Que se vont demandant», dist li roys, «chil glouton? De
            la pais car il font n' en donroie .j. bouton: andoy seront pendut a
            guise de larron!» Li nobile princhier s' acolent douchement et li
            contes de Flandres, au hardi couvenent, vint au roy de Surie, si li
            dist hautement: «Sire roys de Surie, j' ai trouvé vo parent Bauduïn
            de Sebourc, qui tant a hardement, dont je vous a pieche a fait maint
            racontement et tenut au plus preu qui soit el firmament. Je l' ai
            recogneüt, si m' a cousté gramment, prés qu' il ne m' a ochis a doel
            et a tourment; je li cuite et pardoins tout le mien mautalent.» Et
            quant li roys l' oï, de la joie s' estent; Bauduïn de Sebourc acole
            douchement. Li sires de Sebourc i vint moult lïement; Bauduïn acola
            et li dist hautement: «Biaus fielx, bien viengiés vous en chestui
            casement! Pour vo corps a trouver et querre longement ai bien esté
            .xv. ans hors de mon tenement.» «Bauduïns», dist li contes a cui
            Flandres apent, «ou est ma serour Blanche, qui de biauté resplent?»
            «Sire», dist Bauduïns, «par le mien serement, en sa prison le tient
            Gaufrois vilainement; bien .xiiij. ans l' a il tenue vraiement qu'
            ains ne le pos ravoir ensi ni autrement.» «Sainte Marie, dame», dist
            li contes briement, «vit encore Gaufrois qui traïteusement vendi le
            vostre pere a le paienne gent?» «Oïl», dist Bauduïns, «le corps Dieu
            le cravent! Il convient que par moi muire chertainement: or me laist
            Diex tant vivre, par son commandement, que m' en puisse vengier, car
            j' ai Dieu en couvent: jamais je n' arai joie se n' arai vengement.»
            Or sont li chevalier en joie et en baudour
          
            pour le ber Bauduïn a le fiere vigour. Li bons roys de Surie li dist
            par grant amour: «Bauduïns, biaus cousins, prinches de grant valour,
            se demourer voillés ou païs chi entour, royamme vous donrai et
            contre[e] d' onnour.» «Sires», dist Bauduïns, qui tant ot de
            fierour, «je ne refuse mie vos biens ne vostre honnour, car par vous
            puis avoir et hautece et valour, car je sui vos amis de sanc et de
            vigour, si me sui combatus au conte monsseignour, car, chertes, je
            cuidoie moi vausist de[s]honnour pour ce que j' emmenai une fois sa
            serour. Or le m' a pardonné par grace et par douchour, si l' en
            vaurai servir et amer sans faus tour.» Es vous le roy Ector, o lui
            maint ammachour; dist au roy de Surie: «Liquels a du pïour? Qui a
            desservi mort? Remetes le a mon tour.» Dist li rois de Surie, a le
            freche coulour: «Sire, chil doy vassal ont trouvé grant amour;
            [maintenant l' un a l' autre n' i parferont estour. Il ont quitet l'
            un l' autre et proumis grant amour,] l' un l' autre ont pardonné
            mautalent et irour, si vous pri et requir el non du Sauveor que vous
            ne les voilliés destruire a chestui jour. .IIII. chevaliers qui sont
            de vo tenour renderai pour ches .ij. et maint bon vavassour que j'
            eüsse fait pendere enchois demain le jour.» Et [dist] li roys Ector:
            «Par le Dieu que j' aour, j' ai fait mon serrement que l' oïrent
            pluisour que li .j. en morroit a honte et a dolour: l' un en
            convient morir sans prendere nul retour!» «Sire», dïent paien et roy
            et ammachour, «grant folie ferés, s' en arons dou pïour, se pour
            .ij. chevaliers que tenés en tenour refusés .iiij. de vous hommes la
            flour.» Tant prierent le roy li haut homme d' onnour qu' il rendi
            Bauduïn les prisons de valour. Bauduïns de Sebourc a l[a fresque
            coulour] fist delivrer Cro[issant, ou tant ot de valour.] Puis
            alerent au puch li barron, sans sejour, et si en ont hosté le sanc
            Nostre Seignour. Li nob[i]le baron fisent du put saquier le sanc
            Nostre Seignour, qui fu ens ou forgier par dedens le fïole qui fu
            toute d' or mier. Et li roys de Surie si prist a mervellier pour coi
            li doi barron aloient la pechier, mais Bauduïns li va et dire et
            pronunchier, et dist: «Roys de Surie, on ne vous doit noier ichest
            afaire chi, mais bien autorisier: veschi une fïole qui moult fait a
            prisier; li propres sans que Diex volt en le crois raier est en
            cheste fïole. Ja le fist envoier vo freres Godefrois, qui coer ot de
            gerrier; le balla a vo frere Wistace, qu' il ot chier, pour aler au
            Boulongne a vo mere baillier. Wistaces, quant il dut parmi le mer
            nagier, trouva une aventure qui fist a ressongnier. Par devers
            Abilant arriva au gravier; ensi car il devoit le chité assegier
            avoit dedens son tré .j. felon losengier, Madarans ot a non. Chius
            ot coer de lasnier: le sanc Jhesu embla comme leres murdrier. Mais
            .j. lyons [l]i vint de ses mains esrachier, qui .vij. ans le garda
            dessous .j. olivier. Es desers d' Abilant chevauchoie l' autr' ier,
            si trouvai le lyon, le sanc et le forgier. Dusqu' a chi l' ai gardé,
            ca moult fait a prisier, et si le garderai au gré du Droiturier tant
            qu' il plaira chellui qui tout a a jugier. Et s' il vous plaist,
            cousins, s' en avés desirier, il est a vo commant; bien le doi
            otroier.» «Cousins», che dist li roys, «plus n' en estoit plaidier:
            quant Diex le vous a fait tellement envoier ne le vous doi oster ne
            de vous eslongier. Bien affiert tels joiaus a noble chevalier: vous
            estes li plus prex qui armes puist baillier et tous li plus hardis
            k' ains montast sor destrier. Bien vous goch li joiel, bien le vous
            doi laissier, et Jhesus par se grace le vous laist emploier.» En le
            chité d' Orbrie, qui bien estoit fremee, furent li Crestïen toute
            jour a journee; Ector de Salorie, a le brache quarree, lor donna a
            souper en sa sale pavee. Aprés souper en est la compaigne sevree, s'
            emmainnent Bauduïn a le brache quarree. En l' ost fu pour le ber
            grant joie demenee; pour lui tint li rois court a sa tente dorree.
            Li damoisiaus lor a s' aventure contee, comment il a regné en
            estrainge contree et comment Gaufrois a sa moullier enfremee, dont
            li contes de Flandres, a le chiere membree, a dit a Bauduïn, qui la
            chiere ot senee, qu' o lui rapasseroit le haute mer salee et li
            aideroit tant qu' il raroit s' espousee. La prist au roy congiet de
            Surie la lee et li roys li donna, che fu de chiere iree. Bauduïns de
            Sebourc li a sa foy juree qu' ossitost qu' il ara sa moullier
            delivree et ses freres veüs et sa mere avisee qu' outre mer
            reverroit sans nulle demouree;
          
            ensement le jura par devant l' assamblee. .I. mois fu Bauduïns en
            ichelle contree au grant siege d' Orbrie, chelle chité löee, qui
            onkes par le roy ne fu puis conquestee; mais puis le conquesta au
            trenchant de l' espee li Bastars de Buillon, qui tant ot renommee,
            ensi que vous orrés en le chanson rimee. Dirai de Bauduïn, a le
            chiere membree, et du conte de Flandres, chelle terre alosee, qui
            entrerent en mer dedens une galee. Li sires de Sebourc estoit en
            leur armee et Croissans, qui creoit en le Vierge löee. Bauduïns en
            jura le Vierge couronnee jammais joie n' ara tant comme il ait
            duree, si ara mort Gaufroi, qui ait male journee! qui son pere vendi
            a le gent deffaee et s' a se mere Rose aussi desherritee et Blanche
            sa moullier en prison emmuree: or en serra vengance dessus lui
            contournee. Et li contes de Flandres li a sa foi juree que bien li
            aidera de coer et de pensee. Or s' en va par le mer Bauduïns li
            gentis; moult maneche Gaufroi, qui est ses anemis. Mais Gaufrois li
            felons estoit droit a Paris et avoit tant donnet et de vairs et de
            gris, d' or et d' argent luisant et de joiaus faitis que li rois l'
            avoit fait marissal du païs: maistres et commanderes, souverrains
            posteïs estoit de toute Franche jusques en Biauvesis. Et li dus de
            Ponthieu estoit adont bannis du royamme de Franche et de tout le
            pourpris. En Franche ot .j. liegaut ki ert bon clers subtis, que li
            papes avoit en son droit siege mis; chius escumenioit Roze et tous
            ses amis qui le dame soustienent, qui tant ot cler le vis; si estoit
            ajournee en le sale a Paris pour desfense monstrer pour coi ne pour
            quels dis elle eslongoit Gaufroi, qui estoit ses maris. Le dame i fu
            alee avoekes ses subgis; Wistaces n' i fu mie ne nes .j. de ses
            fils, car chascuns ert tanés au tamps dont je vous dis, car par
            .xiiij. fois fu Gaufrois assalis c' on ne li pot mesfaire .j. tout
            soel paresis, car trop estoit Gaufrois outrageus et despis; trop
            bien se desfendoit contre ses anemis, car tant regne li hons qu' il
            plaist a Jhesu Cris. En le sale a Paris ou sont li .xij. per fu
            venue la dame, ou il n' ot qu' aïrer. La estoit li liegaus, qui bel
            sot sermonner; si hautement parla c' on le pot oïr cler, et dist:
            «Roÿne Rose, je vieng a vous parler. L' apostoles de Romme, qui tout
            pot confremer, a getee sentence sor vous sans rapeller, sour tous
            vous conseillans qui vous voellent poeter, sus vo maleïchon dire ni
            argüer: nuls ne doit mariage nullement discorder. Je sui ou lieu du
            pape, qui m' en a fai buller, si sui venus ichi pour vous a
            condampner, si cuich sor vostre corps maleïsson donner que par
            devant le monde, si c' on le verra cler, devenrés toute chendre,
            puis vous verront haper li dëable d' enfer et en leur lieu porter se
            vous ne faites chou que vorrai deviser. Bougre estes et juïse et
            digne d' embraser qui le commant du pape ne volés acorder. Hé, male
            pecheresse, comment poes tu durer? N' as tu mie paour de ten ame
            livrer as anemis d' enfer, ou mauvais fait aler?» «Comment!» dist la
            roÿne. «Merveilles oi conter! Chertes, ne fai nul mal pour moi
            desmanever; riens ne tiens de l' autrui ne riens ne voeil embler, ni
            a homme vivant ne me voilz ains livrer. Mais vous devés avoir enfer
            sans retourner, car vous n' acontés riens a tolir n' a rober, nes
            des femmes d' autrui honnir ne vergonder. De quel lieu qu' avoirs
            viengne, le volés amasser!» «Dame», dist li liegaus, «tout ce
            laissiés ester: chius doit faire le plaie qui bien le scet saner.»
            «Dame», dist li liegaus, «entendés a rayson: reprendre vous convient
            Gaufroi vostre baron ou rechevoir sentence en condampnation, car li
            papes le voelt, donné m' en a le don, et si me commanda a le
            departison, s' entendre ne voeilliés a droit, si com dison, qu'
            ardoir on vous fesist en .j. feu de charbon.» Tant prierent la dame
            li prinche d' e[n]viron qu' elle reprist Gaufroi, le traïtour
            larron. Ensi que de nouvel les noches en fist on et joustes et
            tournois as champs sor le sablon; Gaufrois jut o sa femme, qui belle
            ot le fasson, se li monstra amour assés et a foison. .I. mois fu a
            Paris, et aprés le saison vint Gaufrois a Nimaie, dont il tint le
            roion; contre la dame vont a grant pourcession chanone, clerc et
            prestre, gent de religion; cont[r]e lui vont portant et crois et
            confanon. Puis ne demoura gares, che nous dist le chanson, que
            Gaufrois vers sa femme fist grande traïson, que Gaufrois se doubtoit
            et avoit souspechon que maus ne li venist par son estration;
          
            s' apella escuiers et chevaliers de non en cui il se fïoit ch' ert
            de sa nourechon: «Seignour», se dist Gaufrois, «oiés m' entention:
            chelés le mien conseil et mon avision et je vous en donrai de l'
            avoir a foison.» «Seigneur», se dist Gaufrois, «j' ai chaiens ma
            moullier, qui par nuit et par jour ne fine de tenchier; elle me het
            de mort, s' en arai destourbier se de li ne me garde, ne m' i oze
            fïer. Or ai visé .j. tour, nobile chevalier, qu' en .j. chastel en
            Frise le ferrai envoier, ou elle ara assés a boire et a mengier, et
            puis ferons entendre et vallet et huissier qu' elle gist en sa
            chambre, si ne se poet aidier. Au chief de .xv. jours dirons sans
            atargier que la roÿne est morte, puis ferons au moustier une biere
            porter et faire le mestier, le service tout sus et aprés sans
            targier m' en irai droit en Franche tant faire et besongnier que li
            rois me donra sa serour a moullier, le plus belle qui soit jusques a
            Monpelier. Et se chestui afaire poons bien essaucier, tant d' avoir
            vous donrai enchois .j. an enti[e]r qu' il n' i ara si povre n' ait
            terre de princhier.» Et chil ont acordé, qui de coer sont lasnier.
            La roÿne monterent par desseure .j. destrier; par nuit le fist
            Gaufrois a .j. port envoier, la ou il avoit fait chalant
            apareillier. La misent la roÿne, vont s' ent li maronnier. La roÿne
            [ne] poet ne crier ne noisier: sa bouche ont estoupee qu' elle ne
            pot huchier homme, femme, nes.j. qui le venist aidier. De coer
            reclaimme Dieu, le Pere droiturier. Dessi jusques en Frise
            commenchent a nagier. En une grant foreest ot .j. chastel plenier;
            vint liewes ot de lonc li bos, au vrai jugier: n' i ot ens c' un
            chastel, qui fist a ressongnier. Illoec vont la roïne li glout
            amanagier. Chastelain en a fait Gaufrois d' un escuier, a cui il
            commanda, quant s' em parti l' autr' ier, qu' il gardast bien la
            dame et esté et ivier. Or oiés de Gaufroi, le traïtour murdrier:
            dire fist sa maisnie, ou il se voilt fïer, que la dame est malade,
            ne se pooit drechier. Dame Diex le confonde, qui tout a a jugier! De
            grans traïsons faire savoit bien le mestier. Or aproche le tamps qu'
            il ara son loier: tant va le cane a l' iauwe qu' il le convient
            brisier. Gaufrois a fait entendre contre val la chité que la roÿne
            ert plainne de tré male santé. L' uis de cha chambre tienent li
            glouton bien fremé, a cui Gaufrois avoit dit tout le sien secré. Au
            chief de .xv. jours ne furent point passé quant li traïtour ont
            moult haut brait et crié et disent que la dame avoit son tamps finé
            et que Rose estoit morte, Diex ait de lui pité! Moult en furent
            dolant chil de la roiauté; une moult riche biere ont au moustier
            porté, en lequelle il avoient une bose bouté. Gaufrois ot .j. noirs
            dras vestis et endossé et menoit grant dolour. Le sciecle ot aveulé:
            tellement demenoit li glous sa fausseté que chascuns cuidoit bien
            qu' il disist verité, se n' estoient li glout qui scevent son secré,
            qui l' un a l' autre dïent: «Diex, du larron prouvé! Il nous ferra
            tout pendere quant lui verra a gré!» Chertes, il dïent voir, il i
            ont bien visé, car tout furent pendu enchois .j. mois passé, car
            aprés le service, si com vous ai conté, ot Gaufer grant paour c' on
            ne l' ait acusé, si dist c' on li avoit son tresor desrobé et maint
            hanap d' argent et d' or fin esmeré, tant que chil de sa court en
            furent eshidé. Mais chil qui servi l' eurent en sa grant fausseté n'
            acontoient a che le montance d' un dé, car ne doubtent Gaufroi
            vaillant .j. ail pelé pour che que bien savoient toute sa malvaisté,
            s' en cuidoient moult bien estre tout deporté; mais on avoit pour
            eulz che buvrage brassé, enchois que nul en boive en seront enivré.
            Seignour, or entendés comment Gaufrois ouvra: il a fait par nuit
            pendre tous chiaus ou se fïa, a cui sa traïson ot dite de pieche a.
            .I. a .j. les prist on; Gaufrois les commanda pendre par son putier.
            Poy de gens i mena. La nuit furent pendut que nus n' en reschapa.
            Quant vint a l' endemain, tous li pople cuida que che fust pour l'
            avoir qu' il [dist] c' on li roba. Ensi fu asseür; dist que nuls ne
            sara jammais nuls de ses fais, tres bien les chelera. Encor verra li
            jours que dire li faura, ens[i] com vous orrés, qui taire se vaurra.
            Aprés che tamps, seignour, droit a Paris ala. Quatre sommiers d' or
            fin avoekes lui mena, et quant il vint au roy, le tresor li donna.
            Et quant li roys le tint, moult s' en esleecha, si a dit a Gaufroi
            et se li demanda que la roÿne fait. Et Gaufrois dit li a; ensi qu'
            en souspirant faussement larmoia: «Sire, la dame est morte; voir,
            jammais ne m' orra.»
          
            Et quant li roys oï, adont li escria: «Sire Gaufrois», dist [il],
            «ne vous esmaiés ja. Vous arés ma serour; nulle plus belle n' a ou
            royamme de France, le païs par decha.» Et quant Gaufrois l' oï,
            grande joie mena; liés en fu a son coer, ch' est ce qu' il desira:
            ensi venoit a kief de quanqu' il pourpensa. Puis a dit coiement: «Li
            jours briement venra que roys serai de France; desiré l' ai pieche
            a.» Or est li glous Gaufrois esjoïs durement. Li roys mande sa soer,
            qui i vint noblement. Et quant li roys le vit, se li dist hautement:
            «Ma soer, löés chellui a cui li mons apent! Mariee vous ai aujoud'
            ui richement: ch' est a Gaufer de Frise, qui tant a hardement!»
            «Comment!» dist la puchelle. «Vous eüstes couvent au quen Robert de
            Flandres, a cui Hainnau apent, que vous me garderiés tant et si
            longement qu' il serroit repairiés de la paienne gent, se je ne me
            voloie marier proprement a .j. autre qu' a lui, par mon
            assentement.» «Belle soer», dist li roys, «vous parlés folement.
            Chius doit perdre s' amie, qui le laist longement.» «Non fait», dist
            la puchelle, qui aime loialment: «pour longe demouree, che dist [on]
            bien souvent, ne doit on son ami mettre en oubliement.» La puchelle
            gentis fu au coer esbahie quant elle oï le roy qu' a Gaufroi l' ot
            plevie; contredire ne l' ose, si fu moult courechie. L' archevesques
            de Rains l' a briement fïanchie; chele le fist envis, moult en fu
            esmarie, si fu li acordance et faite et establie qu' a Nimaye le
            grant, qui sus mer est bastie, en feroit on les noches aprés Pasques
            flourie. Quant li jours aprocha dont je vous senefie, li roys semont
            ses pers et sa chevalerie; a Nymaie s' en va a belle compaignie, s'
            enmaine sa serour en .j. char c' on charie. De ci jusqu' a Nimaie n'
            i ot resne laschie; la endroit fu la joie et le grant baronnie. Or
            en lairai .j. poi; drois est que je vous die de Bauduïn le ber, qui
            tant ot seignourie, et du conte de Flandres, cui Jhesus beneiïe.
            Tant avoient nagiet par le mer ressongnie c' au royamme de Cypre
            tout droit a Nichochie ont trouvé Gloriiant, roy d' ichelle partie.
            Alisandres d' Escoce i fu, je vous affie, et s' i fu Esmerés, a le
            chiere hardie, Wistace de Bollongne et toute la lignie. La tinrent
            parlement ichelle compaignie pour la roÿne Roze qui ensi fu traïe,
            si devoient venir bannie[re] desploïe pour Nimaie assegier, le grant
            chité garnie. Atant est Bauduïn et le bachelerie! El royame de
            Cypre, a Nichocie droit, vint li bers Bauduïns, ou ses freres
            trouvoit. Et quant chil ont veüt Bauduïn la endroit, dont le vont
            acoler et chascuns le baisoit. Dist li contes de Flandres:
            «Seignour, vous avés droit, qui vo freres baisiés.» Adont lor
            racontoit l' estat et l' aventure comment la chose aloit et que ch'
            estoit lor freres germains sans fax esploit. Li sires de Sebourc
            trestout lor devisoit comment i l' ot nouri a son chastel tout droit
            et comment en sa fille le Bastard engenroit, qu' ou chastel a
            Sebourc delivrés les avoit. Quant li frere l' oïrent, chascuns dont
            larmioit; moult de fois le baisierent. Li bers les acoloit.
            «Bauduïns», font li frere, «moult fesis boin esploit des bastars
            engenrer, car prisier on les doit: la vie nous sauverent a l'
            encont[r]e Gaufroit.» Lors li content le fait du Bastard, qui estoit
            li plus hardis qui fust ne qui jamais seroit. Quant Bauduïns l' oï,
            grant joie en demenoit, si dist que les bastars moult volentiers
            verroit et de ce qu' il ont fait il les merchieroit. Ensi menerent
            joie quant li .j. l' autre voit. Bauduïns de Sebourc moult tenrement
            plouroit que sa mere fu morte; forment le regretoit. La lor vinrent
            nouvelles d' une espie tout droit que Gaufrois ert en France et qu'
            il se marioit [a le suer roi Felipe, qui France gouvrenoit]. Dolans
            en fu li contes de Flandres, qui l' amoit. Lors se misent en mer et
            li vens les menoit par le païs de Frise et vers Nymaie droit. Quant
            durent aprochier, li contes appelloit Wistace de Bollonge, que pour
            sage tenoit, Esmeret, Bauduïn, que durement amoit, Gloriant,
            Alixandre, qui Escoce tenoit, le seignour de Sebourc, et puis si lor
            disoit: «Seignour», che dist li contes, «qui croire me vaurroit,
            enchois c' on arrivast li miens [cors] s' en iroit en la chit de
            Nymaie parler au glout Gaufroi. Pour ravoir ma serour mes [cors] li
            prieroit par coi Bauduïns chi sa femme raverroit, car de plaidier
            saisis maus venir ne porroit.» «Seignour», se dist li contes, «se
            croire me volés, en Nymaie en irai, qui est boine chités. Tant ferai
            a Gaufroi, qui est leres prouvés, que li corps de ma soer me sera
            delivrés,
          
            si l' ara Bauduïns, qui est ses avoués. Puis assaurrons la ville et
            tenderons nos trés, car qui plaide saisis, il est bien avisés.»
            «Sire», dist Bauduïns, «hé, car vous em penés, car moult desir la
            belle, en cui maint loiautés! Ne le vi c' une fois, .xiiij. ans a
            passés.» Li boins contes de Flandres est issis hors des trés; a
            privee maisnie s' est il acheminés; dessi jusqu' a Nymaie ne s' i
            est arrestés. A le porte i avoit .xxx. sergans armés qui demandent
            le conte: «Biau sire, a cui estés?» «Seignour», che dist li contes,
            «je sui de Franche pers, si vieng servir le roy qui de Franche est
            chasés. N' avons nulle armeüre: de nous ne vous doubtés.» Dont
            ouvrierent la porte. Es les vous ens entrés: li contes chevaucha
            avoekes ses privés. Par dessus le marchiet s' est li quens hostelés;
            quant li contes se fu revestis et parés, il monta ou palais les
            marberins degrés. Au disner fu assis tous li riches barnés, car le
            journee estoit li leres espousés a le soer du bon roy, qui puis fu
            enherbés par Gaufroi le glouton, ensi con vous orrés. Or fu li quens
            de Flandres ens ou palais de pris et voit maint chevalier a haute
            table assis: les .xij. pers de France et le roy de Paris seant delés
            Gaufroi, qui fu fourrés de gris. Li contes a parlet, si que bien fu
            oïs, et dist: «Chius Dame Diex qui en le crois fu mis, il garice
            Gaufroi et trestous mes amis.» Aussitost que li contes fu ou palais
            choisis, li gentis rois de Franche est en estant salis et dist:
            «Contes de Flandres, vous soiés beneïs! Je ne cuidoie mie qu' encore
            fuissiés vis.» Li .xij. per l' acolent; la fu moult conjoïs. Il fu
            du sanc de France trestous li plus gentis; moult il fu festïés des
            prinches seignouris. A icheste parole s' en est Gaufrois partis.
            Venus est a le tour que fonda Hernaïs: la fu le soer au conte,
            blanche que flour de lis. Lors li a dit: «Mauvaise, venus est vous
            juïs! Vous freres est chaiens d' outre mer revertis; a lui vous
            renderai: vous corps sera bruïs. Jammais ne mengerai tant que vous
            corps soit vis!» Quant la belle l' entent, li sans li est fremis; de
            la hidour qu' elle ot, a jeté .iiij. cris. «Ahi, frere», dist elle,
            «or est mes jours falis! Trop vous ai courechié, helas, dont je vail
            pis, car pour .j. estrainge homme degerpi mon païs! Helas, che fist
            Amours, qui dechoit ses subgis, car ch' estoit li plus biaus qui de
            mere fust vis et tous li plus plaisans et li plus agencis qui fust
            en tout le monde; s' e[n] fu mes coers espris! Ahi, frere», dist
            elle, «li Roys de Paradis vous doinst li conscienche et manniere et
            avis que je ne soie morte par vous, biaus dous amis, et d' une
            pecheresse soit trouvee merchis!» Gaufrois le fait conduire par .ij.
            sers maleïs; venus est el palais Gaufroi li Antechris; voit le conte
            de Flandres: par le giron l' a pris et dist: «Contes de Flandres,
            nobles hons seignourris, pour vostre vasselage et [pour] vo boins
            amis et pour l' onneur de vous, qui estes de haut pris, ai gardee vo
            soer .xiiij. ans acomplis c' onkes par moi ne fu le siens corps
            amenris et si me fu par lui jadis fais .j. despis: ou païs de
            Hainnau fu prés mes corps murdris, si vous requir vengance voiant
            grans et petis.» Quant li contes l' entent, s' en a geté .j. ris. Il
            regarde sa soer, qui tant ot cler le vis; voiant tout le barnage,
            qui tant fu agencis, va regardant sa soer, dont li coers fu maris.
            Quant elle voit son frere, qui tant estoit hardis, adont s'
            agenoulla, si s' escrie a haus cris: «Ahi, frere», dist elle,
            «nobles hons de haut pris, en l' onneur de chellui qui morut par
            Juïs, qui pardonna sa mort au chevalier Longis quant en crois le
            feri de la lanche ens el pis, je te requir pardon, nobles contes
            gentis; quant je te pri pardon, donner me doys merchis!» «Frere»,
            dist le dansele, «je te requir pardon en l' oneur de Jhesu qui
            souffri pation, qui pardonna sa mort a Longis le baron quant en
            crois le feri de la lanche ha bandon et puis le Magdalainne fist
            absolution, qui tant fu pecheresse en se regnation: elle pria merchi
            par bonne entention et li pardonna Diex d' umle condition, si te
            requir merchi, frans prinches de renon. S' amours m' a decheüte,
            dont j' ai fait mesprison; j' estoie jovenete, s' amoie le barron
            pour che que plus tres bel n' avoit en nul prison; plus sage que n'
            estoie bien foloier voit on.» Quant li contes l' entent, n' en fist
            se rire non; il acola sa soer et baisa le menton. Devant tous le
            baisa .x. fois en .j. randon et li a dit: «Ma soer, or n' aiés
            marrison: ja ne vous mesferai le monte d' un bouton. Pour mi ne
            cangerés jamais vostre baron, car il est bons et biaus et de haute
            estration:
          
            je sai bien ou il est et en quel region.» Lors fu lie la dame, sel
            prist par le giron; son frere voeilt baisier le piet [et] le talon,
            mais i l' en redrecha par l' ermin pelichon. Et quant Gaufrois
            perchiut icheste acordison, il en fu si dolans et ot tel marrison
            qu' adont ne desist mot pour tout l' or Psalemon; et quant [il] pot
            parler, si s' escrie a haut ton: «Qu' est ce, contes de Flandres?
            Pour le corps sain Symon, n' arrai de vostre soer dont autre
            vengison? Je cuidoie ore bien que sans arrestison le deüssiés ardoir
            en .j. feu de charbon.» Dist li contes de Flandres: «Abaissiés vo
            raison, car n' i a si haut prinche en Franche le royon, que, s' il
            avoit mesfait vaillant .j. esporon a ma serour germaine, qui clere a
            le fachon, n' en prisisse le teste a tout le chaperon! Cuidiés pour
            ce s' elle a amet .j. danseillon, ensi qu' amours fait faire par se
            possession, que le doie pour chou mettre a secution? Nennil, si m'
            aït Diex, qui souffri pation, car jamais pour amer, puisquë on a
            parchon et faire les biaus jus d' amie a compaignon, ne feroit on
            justice; mais on pent un larron, car entreus c' on est jone, des
            rains jüer doit on.» Quant Gaufrois ot le conte sifaitement parler,
            qui aloit sa serour baisier et acoler, si dist: «Contes de Flandres,
            moult faites a blamer, qui ne faites vo soer ardoir et embraser:
            elle me voeilt jadis faire en Hainnau tuer.» Dist li contes de
            Flanders: «Tout che laisiés ester. De mon ami ne puis bien dire ne
            parler et si n' en puis oïr nes.j. mal recorder; or laissiés ma
            serour, plus n' en faut sermonner.» «Par Dieu», che dist Gaufrois,
            «ensi ne poet aler, car puis que n' en volés vengance demonstrer,
            vengance en prenderai que le verront li per.» Dist li contes de
            Flandres: «Se je vous voi lever pour ma serour germaine ferir ni
            adeser, a cheste bonne espee irai vous chief coper! Et honnit soient
            chil qui me doivent amer, qui de sanc et de char me doivent
            conforter, quant ensement vous soefrent ma serour vilonner.» Adont
            se prist Gaufrois briement a avaler, si a fait sa chité environ bien
            fremer et puis fist sa commune fervestir et armer. Ou palais les a
            fait isnelement monter; dist au conte de Flandres: «Je vous vieng
            arrester.» Lors a dit a se gent: «Or le m' alés mener par dedens une
            charcre et bien enprisonner!» Li contes trait l' espee, .j. sergant
            va fraper: Gaufroi cuida ferir, le sergant va navrer que dusques es
            espaulles li fist l' achier entrer, et le tiers et le quart va li
            quens afoler. Le .xij. per de Franche se vont trestout lever [que
            par droit de linage le doivent conforter. Mais Gaufrois s' escria,
            si con l' oï bien cler: «Metés tout en prison; n' en laisiés .j.
            ester!» Et quant li rois coisi ensi sa gent mener, en une cambre
            fuit pour sa vie sauver. Li .xij. per de France orent trop a
            porter,] la endroit leur couvint moult de maus endurer; mais ne
            peurent leur fais contre Gaufroi porter: pris furent li baron, li
            demainne et li per; es portes et es tours les fist on enfremer. Et
            le soer au boin conte fist en prison mener, si dist qu' il [le]
            ferra ardoir et embraser. Puis vint au roy de France, si li prist a
            crier: «Sire, de vostre gent me doi bien dolouser, qui ore me
            voloient ensi supediter et le conte de Flandre encontre moi porter:
            mis les ai en prison pour tous maus escüer.» Et [dist] li roys de
            France: «Gaufrois, laissiés ester, car chil qui ont mesfait, leur
            ferai comparer.» Dont va avoec le roy li traïtre disner et a quis
            .j. venin pour le roy enherber qu' il avoit pourveü, si vint d'
            outre la mer; en le coupe du roy li va li glous geter. Et li rois
            but du vin, qui ne s' en pot garder. Si tost qu' il ot beüt,
            commencha a trambler et a dit a Gaufroi: «Je ne puis plus durer; je
            ne sai qu' il me faut.» Lors se prist a lever; en une chambre fuit.
            Si comme ens dut entrer, cheï enmi le chambre; puis ne pot relever.
            La li fist li venins le coer au corps crever et Gaufrois commencha
            hautement a crier et maine laide chiere et se prist a plourer, ses
            pammes a detordre, ches cheveus a tirer. Li chevalier de Franche et
            li boin bacheler furent tout si dolant ne scevent que penser; la
            soer au roy de France couvint .x. fois pasmer. Et Gaufrois fist le
            corps briement enbaussmer et dessus un[e] biere il le fist aourner,
            puis dist qu' a Saint Denis le ferra enterer. Li roys avoit .j. fil,
            si com j' oïs conter, Loÿs avoit a non, ch' ai oï recorder: ne fu
            pas sains Loÿs. Chius le volt endurer; il estoit en Gascongne au lés
            devers la mer. Contre le roy englés le couvint estriver en gerre
            maintenir et bataille livrer.
          
            Gaufrois en lui meïsmes se prist a pourpenser que, s' il pooit Loÿs
            faire a mort devïer ou rendre au roy englés ou du venin donner, li
            royames de France, qui ou monde n' a per, venroit a se moullier c'
            on li fist espouser, ensi aroit de France l' onneur a possesser.
            Ensi pensoit Gaufrois: deables le vint tenter, qui jusques en la fin
            li fist maint mal penser. Mauvais fait le sien coer a tel maistre
            donner, car il faut au besong; et quant vint au finer, il voeilt de
            son servant l' ame de lui haper et par dedens enfer ou fu ardant
            geter, dont Jhesu Cris nous voeille tous et toutes haper! Or oiés de
            Gaufroi comment il esploita: par dedens une biere c' on li apareilla
            mist on le corps du roy car on embaussuma. Les chevaliers de France
            Gaufrois en appella: «Seignour», che dist Gaufrois, «a moi entendés
            cha: je tieng les .xij. pers, car on me recorda que d' enherber le
            roy chascuns sa foi jura; le roi ont fait morir, on le m' a dit
            pieche a, si que jusques a tant que Loÿs revenra garderai les
            barons.» Chascuns s' i acorda. Et Gaufrois li traïtres a Fransoys
            presenta joiaus, or et argent et tant lor en donna que chascuns pour
            ses dons durement l' enama. Dessus une litiere le corps du roy mis
            a, si dist qu' a Saint Denis enterer le fera. Hors de Nymaie issi et
            si s' achemina; .iij. de ses hommes aveukes lui mena. A l' issir de
            Nimaie maisement se saina: as anemis d' enfer ame et corps commanda.
            Or aproche le tamps ses maistres li faura. .I. vallés que li contes
            de Flandres i mena issi hors de Nymaie; quant tels fais avisa, bien
            oï le murmure et com le chose ala. Hors de Nymaye issi quant Gaufer
            s' en sevra qui s' en aloit vers France, mais chius le recula. A l'
            ost de .iiij. freres le vallés s' en rala; Wistace de Bollongne et
            Bauduïn trouva, qui ratendent le conte qui assés demoura, car il fu
            en prison, la ou on l' enfrema. Et li vallés s' escrie, qui bien les
            salüa, et dist: «Or entendés comment le chose va: le plus grant
            traïson on vous recordera qui onkes mais fust faite ne qui jamais
            sera: li contes des Flamens, quant de chi dessevra, les .xij. pers
            de France avoec Gaufroi trouva et le roys des Fransoys, qui sa soer
            li donna; si soiés bien chertains, quant li contes fu la, qu' il fu
            bien festïés: chascuns moult l' onnera et Gaufrois li traïtres sa
            soer li amena, si s' en plaindi forment et au conte pria qu' il en
            eüst vengance. Li contes l' acola et par grant amisté mille fois le
            baisa. Gaufer en ot tel doel pour poi qu' il n' esraga, si k' au
            conte de Flandres la endroit se merla. Li contes fu portés, car
            chascuns li aida; Gaufrois les fist tous prendere et la emprisonna
            les .xij. pers de France, que nul n' en delivra. S' avient en le
            propre hoere que li roys soubita: on ne me scet a dire pour coi il
            devïa, car nuls n' ose nommer chellui qui l' enherba. Je considere
            en moi que Gaufrois i ouvra. Or emmainne a Paris le roy qui mors fu
            la; mis est en une biere, le corps enbaussuma; tout droit a Saint
            Denis ensevelis sera.» Quant li baron oïrent, chascuns lors se
            sainna. Bauduïns de Sebourc en estant se leva, ses amis et ses
            freres trestous en appella. «Seigneur», dist Bauduïns, «entendés ma
            rayson: alés assir Nimaie entour et environ et assalés la ville, n'
            i a desfention; et g' irai a Paris, la ville de renon. Par devant
            tout le pople, dont il i a foison, appellerai Gaufroi de mortel
            traïson. Encouper le vaurrai as prinches du royon qu' il a le roy de
            France fait morir par puison et qu' il vendi mon pere au roy Rouge
            Lion et qu' il traï ma mere, a le clere fachon, et si l' a fait
            morir a tort et sans raison et a mauvaise cause tenut no region. Par
            ches articles .iiij. le prouverai larron; du menre a desservi qu' il
            soit a Monfaucon pendus et encrüés a gui[se] de glouton.» Et li
            frere respondent clerement a haut ton: «Freres, n' i alés mie, pour
            Dieu vous em prion, car Gaufrois de Nimaie i donra si grant don que
            tout li chevalier seront de sa parchon.» «Seigneur», dist Bauduïns,
            «je n' en donne .j. bouton, car en mon fait vaurrai metre
            conclusion. Pour l' onneur dou royamme me tenrai campion et qu' il a
            enherbé le bon roy Phylippon et que, s' on ne me livre Gaufroi sus
            le sablon, tout les appellerai de mortel traïson et que plainte en
            ferai pour avoir vengison au fil le roy de France, qui Loëis a non.
            La les appellerai pour demonstrer rayson; n' oseront contredire
            quant orront le parchon et de la mort du roy retraire le fachon.
          
            Et je qui en vaurrai monstrer le vengison, il n' a si hardi prinche
            jusqu' en Carfarnaon qui m' ozast contredire le champ vers le felon,
            car se il i metoit nulle excusation, on le porroit tenir a Gaufroi
            compaignon, et nuls ne prenderoit a tel fait se parchon.»
            «Seigneur», dist Bauduïns, «a Nymaie en irés, si vous logiés devant
            et la ville assalés, et g' irai a Paris, qui est bonne chités. Quant
            je verrai Gaufroi en ses grans majestés, je venrai devant lui, ensi
            qu' oï avés, et dirai, voiant tous, que bien iere escoutés, que par
            lui fu li roys des Franchois enherbés. Mon gage en liverrai, car ch'
            est ma volentés. Mais je ne dirai mie comment sui appellés jusqu' a
            tant qu' il sera ens ou champ delivrés; la li dirai: ' Lechieres,
            Bauduïns sui clamés: fiex sui au roy Ernoul, qui par toi fu livrés
            au roy Rouge Lyon, vendus et aquatés, et fait morir ma mere, dont
            ch' est dielx et pités, et tenue a grant tort toute nous herités' !
            La li donrai tel cop que tous ert estonnés. Moy samble qu' il soit
            ja desconfis et matés: n' en prenderoie mie tout l' or de .ij.
            chités.» Adont est Bauduïns sus le destrier montés; il a dit: «Je m'
            en vois, car trop tenu m' avés.» Wistaces de Bollongne et li bons
            Esmerés sainnierent Bauduïn, si ont les bras levés: a Dieu le
            commanderent, et il s' en est alés. O lui estoit Croissans, li
            damoisiaus löés, et li troi autre frere sont issu de leur nés; vers
            Nymaie s' en vont les grans chemins ferés. Les espies s' en vont
            parmi les herités; venu sont a Nymaie, s' ont dit: «Fremés! Fremés!
            Vous verrés maintenant vous anemis mortés!» Quant chil de Nymaie
            eurent oï dire et nonchier que li frere venoient la chité assegier,
            dont fremerent la ville et devant et derier. Cyprïen, Escochois et
            li Boullenois fier et li noble Flamenc et li bon Henuier sont venu
            de la ville .j. assaut commenchier, si grant et si orrible, ch' ai
            oï tesmoingnier, c' onques si grant ne vit nuls hons, a mon cuidier.
            Devant estoient mis li bon arbalestrier, qui traioient quarriaus,
            dont li fer sont d' achier; a une maistre porte qui fu vers le
            gravier sont venu assalir pour la ville empirier. Une avant porte i
            ot, ch' ai oï tesmoingnier, en sus de le grant porte l' avoit on
            fait drechier; bien estoit garitee, la avoit .j. pont fier. Dela
            chelle avant porte dont vous m' öés plaidier estoit le maistre
            porte, c' on fist desveroullier. Ne le dangnoient claure serjant ne
            chevalier, pour chiaus de l' avant porte, ou il ot maint archier, s'
            avoient fait geter enmi le sablonnier plenté de caudesstrepes c' on
            ne puist aprochier. Seigneur, ses caudesstrepes font trop a
            ressongnier: ch' est pour piés affoler et pour gens tresbuchier. Hé,
            Diex, qu' a l' assalir oïssiés grailloier trompes, tamburs,
            naquaires et maint cor menuier! Espringales faisoient chil dedens
            descliquier, engiens et ars a tour pour no gens domagier. Or les aït
            chius Sires qui tout a a jugier: ains qu' il aient Nimaie, les
            faurra traveillier. Seignour, devant Nimaie fu moult grans li
            chembiaus; la p[e]üssiés veioir bannieres a labiaus, pignons dedens
            ches hanstes c' on ot fait de fraisniaus. Ches nobles chevaliers
            montés sus ches moriaus et li sergans a glaive rechoivent grans
            travaus. Pour les fossés emplir tout selonc les muraus qui plain
            estoient d' iauwe grande con li Escaus faisoient li barron
            atrondeler tonniaus dont li vins estoit hors, s' estoupoit on les
            traus; en l' iauwe les get' on et dessus les vaissaus getoient li
            pieton et assieles et baus. La fissent .j. tel pont, ains que
            tournast solaus, que pour aler de front armés .xxx. vassaus; jusqu'
            au mur vont courant, si portoient martiaus et grans leviers de fer
            et glaives et coutiaus, si frapoient au mur: faire il voloient
            traus; de targes se couvroient pour doute de quaillaus. Et quant li
            bourgois virent de nous gens les assaus, espöentés en fu et li bas
            et li haus, adont ont fait sonner et cloques et apiaus. Li bourgois
            sont essamble, qui demandent consaus, si fisent aporter d' encoste
            les crestiaus grant plenté de charbon: mis i fu li fus chaus, en che
            charbon bouterent de fer .ij. barriaus; quant il fu aussi rouges c'
            on le fiert as martiaus, contre val le geterent. Avoec fu vive
            chaus, et oile et plonc boulant getoient a vaissiaus. Dessus les
            assalans les getoient entr' iaus: ne lor valut blaisons, armures ne
            blïaus; tout furent escaudet et brulet que pourchiaus et s' ardi
            tous li pons jusqu' en l' iauwe mortaus. Onques n' en escapa ne
            quavelus ne caus, dont prisent a huer et faire cris moult haus et de
            lor chaperons frotoient les muraus; e no gent ont d' aïr les frons
            trestous vermaus, car chius qui voit sa perte n' est onques liés ne
            baus.
          
            Wistaces de Bollongne ot le coer irascu, si dist a ces neveus: «Nous
            avons tout perdu! Hardiement s' estoient nostre gent embatu, mais
            chil qui sont dedens ne sont mie bobu: il ont eüt scïence encontre
            bon argu, car se il ne [se] fuissent ensement mai[n]tenu, no gent
            eüssent ja le grant mur abatu.» «Heslas», dist Esmerés, «chil i ont
            trop perdu qui la sont demouré, car il sont ars du fu!» «Sire», se
            dist Wistaces, «toudis sont le menu tout primiers a l' assaut et
            primiers confondu.» A l' assalir Nimaie oïssiés grant tenson. Hé,
            Diex, qu' a l' avant porte, dont j' ai fait mention, traient
            arbalestrier et archier a foison! Chil dedens se desfendent en
            traiant maint bougon, mais li no ont devant fait porter maint
            blason; l' avant porte aprochierent a force et a bandon. Dessus une
            cauchie monterent de randon, mais par les caudes trepes que jetet i
            ot on ne pooient aler li nob[i]le baron n' aprochier la chité a lor
            devision, car les trepes lor font a piés grant marison. N' osent
            avant aler, trop doutent le talon, si fisent aporter d' estrain
            maint grant buisson et du fain que mengüent li destrier arragon. Sus
            le foerre passoient a force li baron, en targant sont venu a bailles
            de renon. N' i ot c' un petit pont a le desfention; le pont ont
            conquesté a force et a bandon. Quant chil de l' avan garde virent
            cheste fachon, l' avant garde laissierent li saudoier pieton; a val
            sont descendu, mais nostre champion eurent passet le pont dont j' ai
            fait mantion. A chaulz de l' avain porte [commencent le tencon et
            cil de l' autre porte] ne furent pas bricon, car le porte ont fremee
            a lor devision. Mais le pont par devant desfendent no baron: ne fu
            mie levés, dont chil ont marrison. A chiaus de l' avain porte, dont
            il i ot foison, livrerent grant bataille par delés le ponton: e[n]
            l' iaue les bouterent; mort furent li glouton, car il sont assali ou
            vausissent ou non. Prise fu l' avain porte, par force conquestee, et
            monterent a mont, si ont pris lor visee a traire a cheulz dela de
            grande randonnee. De saiettes i ot plus d' une charretee, de coi il
            vont traiant en le chité löee, se que chil des garrites de la porte
            fremee ne getent riens a val, car nus vivans n' i bee pour cheus de
            l' avan porte qui traientsans visee: plus [droit] volent saiettes
            que la nois sus gelee. Maudite soit li piere qui a val soit getee!
            Et entre l' avan porte et l' autre bien quarree i avoit tant de
            gens, ch' est verités prouvee, que plus n' en i pooit par nul tour
            faire entree, si ont li maistre porte, qui bien estoit feree,
            tellement assalie et telle[ment] frapee qu' en plus de .xxx. lieus
            ont le porte fröee. Et chil de la chité menoient grant criee.
            Esmerés de Nimaie tenoit el pong l' espee et fu tous des primiers
            qui le porte a minee. La porte contre tere fu en .j. mont getee et
            li porte couliche, qui de fer fu bendee, fu soustenue en l' air: ne
            poet faire versee; de mainte glaive l' ont le saudoier boutee. La
            veïssiés assaut et si forte assamblee c' onques mais a chité ne fu
            telle esgardee. Moult fu grans li assaus et fiere l' envaïe. Chil
            dedens la chité menoient laide vie, car moult se vont doutant de
            nostre baronnie qui fort vont assalant. Et Esmerés s' escrie: «Or
            avant, mi baron et ma chevalerie! Ne vous i faindés pas! La chités
            est gaignie, ne nous en poet grever, fors Diex le fiex Marie!
            Seignour», dist Esmerés, «or me faites aïe a ravoir ma chité qui m'
            estoit eslongie!» Dont ont li Cyprïen le porte jus flastrie. Chil
            dela sont encontre a bataille rengnie, mais quant chil qui estoient
            a mont par establie seurent le porte ouverte, lor garde ont il
            laissie, si se sont avalet droit enmi la chauchie. La veïssiés
            bataille et moult ruiste envaïe, maint homme reverser dont li corps
            gist sans vie, crier hideusement a chascune partie. Li .j. encontre
            l' autre demonstroit felonnie. Wistaces de Bollongne et la noble
            lignie sont es bailles entret, s' ont la porte choisie qui tout
            ouverte fu, car [elle] estoit briesie. Oiés de Gloriant, a le chiere
            hardie: il broche le chaval, des esporons l' aigrie; en l' avant
            porte entra droit enmi se maisnie. Au dos le vont sievant et
            chascuns li escrie: «Aidons no chier seignour, se ne li falons mie!»
            Tant ala Glorians, dont je vous senefie, qu' a le porte est venus,
            de vielle anchisserie. Le chaval esporonne et son royame crie: ch'
            est Cypre le majour, qu' il tint en sa baillie. Es bourgois se feri;
            moult lor dist vilonnie; par force et par vertu a le presse partie.
            Et chil le vont sievant, qui ne le heent mie.
          
            Esmerés fu a piet, s' a le hache apongnie; aprés son frere va,
            Nimaie haut escrie. La furent reculet tout parmi le cauchie li
            bourgois de la ville, qui mainnent laide vie. Li no les reculerent
            prés [de] demi archie; Cyprïen entrent ens, s' ont la porte gaignie.
            Alixandres d' Escoche, qui tant ot seignourie, fait devant lui
            porter sa baniere jolie. Or oiés d' Esmeret, qui pas n' ot couardie:
            en le porte monta, qui bien fu bateillie; une baniere porte de soie
            d' Ammarie: ens ou son de la porte l' a vistement fichie. Illoec fu
            la baniere vistement desploïe; la ville est conquestee, chius poins
            le senefie. Esmerés de Nymaie sa baniere posa el son de le grant
            porte, si c' on [l' i] regarda. Et dehors et dedens li bourgois cha
            et la qui furent as crestiaus, quant on leur recorda de l' enseigne
            de soi et on lor enseigna, chascuns tous desconfis de sa garde
            avala. As hosteus vont courant; chascuns s' essonnïa a repondre le
            sien et l' argent qu' il ot la. Et entreus [c' on] entre ens,
            Esmerés commanda c' on ne boute le fu nulle [part] cha ne la, car le
            chité est siene et pour chou lor pria; mais de mettre a essil point
            ne lor devea et [de] prendre l' avoir et ce c' on i trouva. Ensi
            prist on Nymaie; li assaus i fu grans. Li bourgois s' enfuïrent, si
            se mettent as champs. Tel i a qui emporte, tel qui riens n' est
            portans; les meres enfuioient, s' enportent leur enfans. Ensi est ce
            de gerre: riches devient meschans, povres aventureus devient riches
            et frans; tels avoit gaïgniet assés en ses vivans qu' a truander
            aprist au chief de .xl. as et [qui] n' avoit eü .iiij. sols en vint
            ans qui puissedi fu riches et rentes achetans. Pour che ne se doit
            nuls tenir pour trop vaillans, car quant il plaist a Dieu a .j. jour
            est dolans. La gerre de princhiers fait les riches meschans.
            Conquise est la chités, che nous dist li romans: es portes et es
            tours, qui sont hautes et grans, furent li .xij. per et li contes
            poissans et Blanche le dansele, dont li corps fu playsans; de prison
            les geta li boins roys Glorians, Esmerés de Nymaie, Alixanders li
            frans, Wistaces de Bollongne, qui estoit moult joians. «Ahi», dist
            il, «Nymaie, com tu m' ies tout coustans: pour toi a conquester ai
            laissiet les Persans! On doit so[r] toutes riens aidier ses
            atenans.» Or est prise Nymaie, la chité de haut pris; li .xij. per
            de Franche ont les cors resjoïs et li contes de Flandres va löant
            Jhesu Cris, se dist a se serour, qui tant ot cler le vis: «Belle
            soer», dist li contes, «par Dieu de Paradis, chil prinche la endroit
            qui sont fourré de gris sont frere Bauduïn qui est li vos maris.» La
            dame les encline et les appelle amis; tré bien fu festïie la dame de
            haut pris. Or en lairai .j. poi, si serai revertis au dansel
            Bauduïn, qui s' en va vers Paris: aprés Gaufroi chevauche, qui
            estoit Antecris, qui le roy fait porter tout droit a Saint Denis. As
            chevaliers de France a li glous tant promis et donné tant d' avoir,
            as grans et as petis, que chascuns du traïtre estoit si aveulis qu'
            il disoient entr' iaus: «Vrais Peres Jhesu Cris, pour coi n' est en
            Gascongne mors et tués Loÿs, si feriens que Gaufrois, qui tant est
            agencis, seroit roys couronnés du royamme de pris: chertes, il est
            bien dignes d' estre .j. empereïs!» Ensi dïent Fransoys qui eurent
            l' argent pris. Li hons qui poet donner est adés conjoïs et li hons
            qui est nus, il est adés despris. Tout droit a Saint Denis, chelle
            riche albeÿe, fu Gaufrois li gloutons, qu' en fausseté larmie. De l'
            albet s' acointa et vers lui s' umelie et dist qu' il li donroit si
            grande seignourie que la croche de Rains aroit en sa baillie. Quant
            li albes l' entent, grandement l' en merchie; Gaufroi fist encliner
            de toute sa clergie et ont encontre lui pourcession furnie: encontre
            Gaufroi vont chantant le lethanie. La jouvente du roy ont tost
            ensevelie et le service fait. Qui est mors, on l' oublie. Gaufrois
            sist au disner en le sale voltie. A Paris envoia droit a le
            trosorrie: .xv. sommiers en fist venir a une fie; as moisnes en
            donna une grande partie. Il n' i ot chevalier de se basse lignie në
            escuier aussi ne de l' autre maisnie a cui si largement de che
            trosor n' otrie, que chascuns si disoit: «Douce Virge Marie, car
            nous sauvés Gaufroi qu' il ne perde la vie! Li roys est trop bons
            mors: c' est raysons c' on l' oublie, car onques ne donna ne ne fist
            courtoisie; homme nul de sa court ne mist en seignourie. Se Loÿs
            estoit mors, qui les Englés gerrie, roy feriens de Gaufroi, car trop
            a baronnie: bon serroit emper[er]es de toute Rommenie!»
          
            Bauduïns disne a court, qui voit le derverie et comment toute
            honneur fu adont convertie sus le felon Gaufroi. Or ne scet car il
            die: s' il l' apelle du champ il fera grant folie et si tenra
            chascuns ses parlers a sotie, car povres hons n' a vois qui onkes
            soit oïe; et disoit .j. grant sens, on ne le creroit mie. Gaufrois
            fu au disner servis moult noblement; chascuns l' onneure et prise et
            tienent com regent. Et li leres mengüe et beuvoit lïement et disoit:
            «Mere Dieu, Dame du firmament, que mes besongnes vienent aujourd' ui
            riquement! Ensi que [je] le pense, me vient chertainement. Je serai
            Jhesu Cris se je vis longement et roys de tout le monde
            avironneement; empereres de Rome serai prochainement, roys sour tous
            roys vaurrai regner souffissamment!» Ensi disoit Gaufrois, qui tant
            ot hardement: mais tels cuide monter qui avale souvent. Gaufrois
            voit les barons qui li sont en present; mais Bauduïns li tourne et
            les eix et le dent, si dist a lui meïsmes: «Vrais Roys omnipotent,
            comment me maintenrai encontre che pulent?» «Sire», che dist
            Croissans, «atendés seulement tant qu' a Paris soiés, ou plus ara de
            gent: si dist a lui meïsmes: «Vrais Roys omnipotent, comment me
            maintenrai encontre che pulent?» «Sire», che dist Croissans,
            «atendés seulement contes, dux et marcis. La porrés hautement
            apeller che traïtre de traïson briement, car chi sont clerc et
            prestre, qui ne valent noient: il n' ont cure qu' il dïent, mais qu'
            il aient argent.» Quant vint aprés disner, li prinche seignouri ont
            gerpi[e] la table; en estant sont sali. Gaufrois ist de la sale et
            si baron o lui. Li serjant a le mache criioient a haut cri: «Issiés
            hors de la voie pour no roy! Vés le ci! Gardés pour no seignour, par
            cui serons gari!» Quant Bauduïns les ot, tous li sans li fremi, si a
            dit coiement: «Mere Dieu, qu' est ce chi? Adés sont li riche homme
            honneret et servi et li povre mesquant moquiet et escarni! Et s' uns
            hons avoit ore .xx. royames a lui ou otrestant d' avoir qu' il [a]
            jusqu' a Brandi, se le couvient morir; puis l' a on enfouï, aussi
            bien comme .j. povre l' ont li ver asisti et se le paye Diex chou
            qu' il a deservi. On n' entent riens ou monde, ni esté ni avri, fors
            d' assambler tresor, si n' est on c' un poi ci. Ne souvint du
            Seignour qui en le crois pendi et qui pour nous sauver crüeuse mort
            souffri et qui son jugement tenra sans nes .j. si et dira au
            mauvais: ' Traiés en sus de mi: vous avés faussement mon menbre
            revesti!' Ahi, leres Gaufrois, que ne penses tu chi? Tu as le roy de
            France enherbé et murdri, mais je t' en ochirrai a mon [bon] branc
            fourbi, mais c' on voeille livrer a moi le corps de ti, que je
            desire plus, par Dieu qui ne menti, que mere son enfant ne dame son
            ami!» Quant vint aprés disner, Gaufrois ne s' arresta; il a dit au
            Fransoys que chevauchier vaurra dessi jusqu' a Paris et l' albie
            laira. Et [quant] chil ont oï, chascuns li acorda; les chevaus
            apresterent et Gaufrois i monta. Envers Paris sus Sainne li traïtre
            s' en va. Bauduïns de Sebourc mie ne l' eslonga; avoec Croissant
            chevauche qu' adés le conseilla. «Chertes», dist Bauduïns, «li
            traïtres morra se le puis atraper ne decha ne dela: qu' il soit en
            sus des siens, mes corps ferir l' ira d' un espoit ens ou corps,
            dont morir le faurra!» «Sire», che dist Croissans, «ja ne vous
            avenrra, ains atenderés tant c' on le [vous] liverra en .j. champ de
            bataille: plus grans honnours sera.» Moult envis a che fait Bauduïns
            s' acorda. Adés gaite Gaufroi pour savoir s' il ira airier le corps
            de lui ou s' il s' eslongera, mais ch[ou] est pour noient: atendre
            lui faurra tant que li faus traïtres droit a Paris venra. La ara sa
            desserte, car on le paiera, ensi com vous orrés, qui taire se
            vaurra. Tant chevauche Gaufrois qu' a Paris est venus; des grans et
            des petis i fu bien recheüs. Il a donné biaus dons as grans et a
            menus: chevaus et palefrois, dras a fin or tissus, coupes, hanas,
            joiaus et aufferrans grenus, si qu' il fu bien amés des contes et
            des dus. Regent l' ont fait de Franche, tant que la revenus sera
            Loÿs le Gros, qui s' estoit combatus au lés devers Gasconge et moult
            bien maintenus: dessus ses anemis demonstroit ses vertus. Gaufrois
            fu ou pailais, ou ses plais a tenus. A manniere de roy poissans et
            esleüs seioit el faudestoef; la rendoit ses argus et faisoit
            parlemens telz c' unques ne fist nuls. D' alever bons usages estoit
            [bien] pourveüs pour che qu' il fust de tous amés et chier tenus;
            tonniex et maletotes avoit il abatus, et nuls hons n' i paioit
            vinage ne treüs.
          
            Ensement dist et voeilt ses gens avoir tenus. On le prise et
            honneure plus c' on ne fist Jhesus quant a Jherusalem fu a Pasques
            venus. Ou palais a Paris, qui tant fu de renon, seioit en parlement
            et o lui maint baron Gaufrois, en lieu de roy, en domination. Bien
            le voit Bauduïns, s' en fronchi le menton. Il n' oze avant aler ne
            dire sa raison ni apeller Gaufroi de mortel traïson pour chou qu' il
            le veioit en tel regnation. Il en [a] apellet Croissant son
            compaignon: «Compains», dist Bauduïns, «veés vous le glouton?
            Chertes, j' ai grant desir d' ochirre le felon! Pour lui me ferai
            pendere es puis sor Monfaucon!» «Non ferés!» dist Croissans, qui
            coer ot de lion, «mais ralons ent ariere en nostre region; car se
            vous mesfasiés a Gaufroi .j. bouton, j' en voi chi tels .v., si ait
            m' ame pardon, qui vous courroient sus com li leus le moutton.
            Atendés Loëis, fil au roy Phylippon: ichius entendera moult bien
            vostre raison. Car a ce que je voi, che sont tout compaignon: qui
            .j. tout soel em boute, il en fiert .j. quartron. Se plus demourés
            chi, je n' i voi si mal non.» Quant Bauduïns l' entent, si rougi le
            menton, si a dit a Croissant: «Vous me tenés bricon, qui m' en volés
            mener sans ferir horrion! Non feroie, par Dieu qui souffri pation,
            s' on me devoit trenchier le chief sor le menton!» Dont est salis
            avant pour dire une raison qui a Gaufroi ne fust mie venue a bon,
            mais .j. avocas vint oster son chaperon pour commenchier .j. plait a
            Gaufroi le felon pour une damoisele de moult gente fasson qui se
            plaignoit d' un conte qui li fist mesprison. Li avocas parla, si a
            dit a haut ton et dist: «Regens de Franche, prinches de grant renon,
            veschi une puchelle de haute estration qui du conte d' Ango se vient
            plaindre a ton non. Elle se plaint du conte que la voi en fachon,
            car cheste damoisele voloit p[r]endere a baron .j. noble damoisel,
            fil Hermant d' Avignon. Il ont plevi l' un l' autre par bonne
            entention, mais li contes d' Ango, qui blanc a le grenon, la desfent
            d' espouser et fait demonstrison que chelle est serve a lui venant
            d' estration que tout li hoir qui tienent le fief de sa parson ne
            poeent prendere femme n' ossi prendere baron fors par l' acort dou
            prinche qui tient la region, de coi nous faisons chi no protectation
            de ravoir cous et frais s' il ne monstre raison et lettres saielees
            qui viegnent du taion ou des bons anchisseurs de la dame de non. Il
            ne les monsterroit pour l' avoir d' Avalon, car tout de gret le
            dist, de fait sus li met on, que che est pour lui mettre en
            subgitation et tenir a songnant pour acomplir son bon. Et nous
            volons honneur et fuïr mesprison: si en faites .j. droit, se qu' oïr
            le puist on.» Et quant Gaufrois l' entent, si drecha le menton, si
            dist: «Contes d' Ango, ralés en vo maison, car vous estes trop
            vielles pour faire le fasson qu' il apartient a dame de generation
            qui est belle et jonette, s' a fourcelu menton. Vous ne li porriés
            faire ce qu' elle aroit beson: une fie le mois vous sambleroit
            foyson; mais le bille a mestier de plus pesant baston, car dame si
            n' a cure d' omme, tant soit de non, s' il ne scet bien buleter de
            son escorjon. «Sire contes d' Ango», dist Gaufrois, «or entent:
            laissiés le damoisele, qui tant a le corps gent. Vous n' en porriés
            joïr, nel serviriés noient, si comme apartenroit a son demainnement,
            car vous estes trop vielles, si n' a de vous talent.» Dont ot li
            quens grant honte quant Gaufroi il entent. Chil commenchent a rire
            qui sont el pavement et dist li .j. a l' autre: «Diex, que Gaufrois
            entent a bien et a rayson! Fait a bon jugement!» Ensi que pour aler
            se levoient la gent, Bauduïns entre el parc, qui a dit hautement:
            «Or m' entendés», dist il, «trestout communaument, chevalier, duc et
            conte, qui chi estes present! Je livre le mien gage, on le voit
            clerement, car je voeil prendre .j. champ. Mais au commenchement
            voeil savoir s' on apelle en France nullement et c' on fait de
            chellui qui son champ ne desfent, si ques j' en voil avoir pour mi
            .j. jugement enchois que je vous monstre le traïtour pullent a cui
            je me vaurrai combatre temprement.» Dont vont li prinche ensamble,
            s' ont dit par sentement qu' il convient par rayson et que drois s'
            i assent et que ch' est li coustume de France proprement: puis c' on
            apelle .j. homme en lieu deüement, il livre .j. champion; s' il ne
            se met present ou il se met ou fait, si le pent on au vent.
            «Chertes», che dist Gaufrois, «drois et raisons l' aprent: cheste
            coustume chi n' abaterai noient.» «Gaufrois», dist Bauduïns, «or t'
            arme vistement: je t' apelle de murdre, voiant toute ta gent! Et si
            di, voiant tous, qu' enchois l' avesprement
          
            je te ferai gehir, c' on l' orra clerement, que tu as enherbé le roy
            ou France apent, sans .xx. paire de murdres dont j' ai sor toi le
            dent. Ch' est pour l' onneur de France qu' a toi mes corps se prent!
            Et vous qui m' escoutés avironneement: s' on [ne] me laist le champ
            outrer parfaitement, par devant Loëis en demant jugement. Or t'
            avise, Gaufrois, sus chest argü[e]ment: fai honte l' Anemi et a Dieu
            te reprent! Le Dëable d' enfer as servi longement, si qu' il te faut
            avoir ton darrain pai[e]ment!» Gaufrois ot Bauduïn qui tels parlers
            li rent; adont a fait li glous .j. ris moult faussement, et dist a
            Bauduïn: «Frere, chertainnement vous avés trop beüt a che
            desjunement! Venés a moi parler: vous arés de l' argent. Li autre en
            ont eüt, s' avés le coer dolent que vostre part n' avés, s' en arés
            largement.» «Hé, glous», dist Bauduïns, «tels esquigne du dent, si
            m' aït Diex, qui n' a de rire nul talent!» Bauduïns de Sebourc fu
            droit en son estage, si a dit si tres haut c' on ot bien son
            langage: «Or entendés», dist il, «et li fol et li sage: je livre chi
            endroit contre Gaufroi mon gage a fin, se ne li fais jehir sans
            tesmongnage qu' il enherba le roy qui tant ot vassellage, si me
            fachiés morir a doel et a hontage, car je li prouverai, voiant tout
            le barnage, qu' il enherba le roy qui tant a haut parage, sans
            murdres qu' il a fait, dont pas n' a le coer sage, s' en doit estre
            pendus com[me] leres sauvage! Tout estes aveulé par vostre fol
            corage et pour che qu' il vous a donné de l' avantage. Bailliés le
            moi en champ! Il a el corps le rage: enherbet a le roy, s' en avera
            domage!» Dist li contes d' Ango, qui ot cler le visaege: «Gaufrois,
            querés du pain, car veschi du potage!» Quant Gaufrois entendi les
            dis du bacheler, en estant se leva, se volt a li rimer. «Va, glous»,
            dist Bauduïns, «n' est chi tamps de parler; encore anuit vaurrai a
            vos cheveus tirer!» Et li baron ont dit sans point de l' arester:
            «Sire Gaufrois», font il, «or pöés escouter: che chevalier qui
            voeilt vostre corps encouper et a dit qu' il vaurra corps a corps,
            per a per combatre contre vous, che dist il pour prouver que le bon
            roy de France fesistes enherber. De che fait chi endroit ne vous
            poons parler, car se Loïs nous sires en savoit ja parler, sachiés
            qu' il nous feroit trestous desheriter.» «Seigneur», che dist
            Gaufrois, «voeilliés chestui mener en lieu ou son beuvrage puist
            anuit reposer, et se demain disoit devant le desjuner le rayson c'
            on li a chi oï proposer, je me desfenderoie contre lui au jouster.
            Mais quant le gent sont ivre, hastieu sont de parler, si le metés en
            lieu ou on le puist trouver. Et moi aussi voeilliés tenir et
            emfremer, et s' il voelt le matin tel coze recorder, je m' en
            desfenderai, coy qu' il doive couster.» Dont parla Bauduïns si c' on
            l' oï bien cler: «Or m' entendés», dist il, «le demainne et li per:
            veschi le tierche fois que je doi demander bataille corps a corps,
            si [me] doi aviser! Encor vechi mon gage!» Lors le prist a jeter
            enmi le parlement, et dist sans arrester: «Je voeil avoir bataille a
            Gaufroi d' outre mer a fin, se ne li fai ains le vespre conter qu'
            il fist le roi morir par mal venin donner, si me fachiés tantost a
            Monfaucon mener comme fel traïtour et pendre et traï[e]ner. Et se
            vous ne me faites se glouton delivrer ensement car on doit campion
            amener, devant Loÿs de France vous voeil tous apeller et dirai c' on
            l' a fait encontre mi porter, car pour l' onneur de France me voeil
            aventurer: n' est pas pour marcheans qu' il a fait desrober, ains
            est pour le bon roy qu' il a fait soubiter, de coi je li vaurrai sa
            desserte donner. Je me doubte forment ne l' en laissiés raler.» Dist
            li contes d' Ango: «Il ne puet eschaper, car je vois de la sale
            trestous les huis fremer.» Par le conte d' Ango qui est en piés
            salis fu li leres Gaufrois des chevaliers haïs, car li contes parla
            si qu' il fu bien oïs et dist: «Seigneur baron, entendés a mes dis:
            veschi grande merveille, par le corps Jhesu Cris, car chius
            chevaliers monstre et par fais et par dis que par Gaufroi de Frise
            fu no sires murdris et qu' il [l' ]a enherbé, dont trop vauriemes
            pis! Se Gaufrois par .j. champ ne s' estoit escondis, si nous en
            blasmeroit no drois sires Loïs et [si] feroit aumosne s' il nous
            pendoit tous vis quant pour le roy son pere, qui tant fu agencis,
            ariemes fait si poi d' onneur a ses amis que li champs de bataille
            en seroit arieris pour savoir se li rois fu ensi a fin mis. Car, se
            li roys avoit ensi estet traïs, Gaufrois deverroit estre dedans .j.
            feu bruïs; et se li chevaliers qu' a lui s' est aastis
          
            l' a encoupoet a tort, si en doit valoir pis et estre traienés a
            kewes de ronchis. Dont ch' est mes jugemens, n' en voeil estre
            repris: et c' on ne die mie, quant j' en serai partis, que li contes
            d' Ango escusast en ses dis Gaufroi ne sa fachon et par lui fu
            garis: assés tost diroit on que j' en aroie pris joiaus, or et
            argent et hanas d' or massis pour deporter le champ. Ne plaise a
            Jhesu Cris que j' en soie blasmés de grans ne des petis pour che qu'
            en lieu deüt m' en voeil estre escondis! Je di trestout en haut que
            chë est mes otris et mes drois jugemens et mes fais et mes dis que
            li champs en soit fais dessus ches prés floris, par coi, se li roys
            fu du roy Gaufroi murdris, qu' ou royame de France soit de che fait
            pugnis, et s' il n' i avoit coupes, qu' il en fust rafranquis:
            jamais ne sera hoere du mot ne vaille pis.» Dïent li chevalier:
            «Frans contes posteïs, vous avés bien parlet, si vous sievons, amis,
            si volons qui soiés des champions saisis.» Et quant Gaufrois l'
            entent, li sans li est fuïs: onques mais en sa vie ne fu si esbaïs;
            [nonpourquant si leva, forment mautelentis, et dist: «Par moi sera
            li gages requellis: bien m' en desfenderai, pas n' en sui esbahis!]
            Aussi m' aït li Sires qui en le crois fu mis, c' onques li roy de
            France ne fu par moi murdris!» «Amen», dist Bauduïns, «Diex ne t' en
            doinst nient pis!» Prise fu la bataille et briement acordee: a l'
            endemain matin fu mise la journee. Bauduïns fu menés sans nulle
            demouree tout droit en Chastelet, une prison fremee. Li gent de
            Paris vont faire grant assamblee; aprés Bauduïn keurent; chascuns le
            voit et bee et prioient de coer a le Virge honnoree que la victoire
            en soit sus le droit contournee. Gaufrois fu ou palais o sa gent
            redoubtee; ses parens assambla et cheus de sa contree: «Seigneur»,
            che dist Gaufrois, «or oiés me pensee: quant vous verrés demain
            commenchier la mellee, je vous pri que chascuns ait le jovente armee
            et se j' ai le pïour par male destinee si me venés secourre a
            banniere levee, s' ochïés le glouton qui ma mort a juree. A Nymaie
            en irons, qui tant [est] bien fremee: se j' estoie a Nymaie en ma
            chité löee, ne donroie de France une pomme pellee; tost raroie ma
            pais par monnoie doree.» Et chil ont respondu sans nulle demouree:
            «Sire Gaufrois», font il, «nous ferons vo pensee!» Dont li dist .j.
            siens niés basset a recelee: «Oncles», dist li varlés, qui la chiere
            ot senee, «se croire me voiliés, ains demain l' ajournee [a]verriés
            a .j. prestre vo vie recordee et l' absolution et prise et demandee:
            en serés plus hardis demain en le journee.» «Tais toi», che dist
            Gaufrois, «fiex de putain prouvee! Ne me confesserai des mois ne de
            l' anee: onques prestres ne sot de mes pechiés denree!» «Oncles»,
            dist li dansiaus, «creés mon parlement, si parlés a .j. prestre,
            pour Dieu, secretement, car qui est confessés, il moert plus lïement
            et si li est meri au jour du Jugement.» «Tais toi», che dist
            Gaufrois, «le corps Dieu te cravent! Se confessés m' estoie, par le
            mien serement, n' aroie pas fïanche de vivre longement: quant li
            hons doyt morir, le confession prent.» «Oncles», dist li dansiaus,
            «vous savés bien comment vous estes maintenus moult desguiseement
            envers les enfans Rose, la roÿne au corps gent: le gerre et le debat
            et le defiement, le mortoire qui est dessus le bonne gent venue tout
            par vous du droit commencement. Pechiés encombre l' omme, che dist
            on bien souvent.» «Tais toi», che dist Gaufrois, «le corps Dieu te
            cravent!» Adont hauche le pong, si le fiert tellement que tout
            escervelé a le terre l' estent. «Outre!» che dist Gaufrois. «Que ja
            Diex ne t' ament, quant tu m' as tant blasmé et si villainement! Fax
            est et outrageus qu' autrui blasme reprent: qui d' autrui voeilt
            mesdire, sel die coiement, car che que eix ne voit, coers ne doelt
            ne ne scent.» Or a Gaufrois tuet le sien prochain cousin, se le fist
            enfouïr par dedens .j. gardin. La nuit dormi moult poi, ains tint le
            chief enclin et disoit coiement: «Vechi grant larrechin que par che
            chevalier m' avient en ce termin, et si ne le connois ne lui ne le
            sien lin, fors que cho[u] qu' il se fait apeller Bauduïn. Je li
            demanderai demain tout son couvin, et si n' espargnerai në argent ne
            flourin que je n' aie a lui pais, car je sai trop d' engin. Je ne
            sai qui li a recordé mon destin, mais il dist aussi [voir] que Dieus
            fist d' iauwe vin. Or me rens au dëable Lucifer et Kaÿn, Ebron et
            Belgebus et au fel Noradin: tout adés m' ont aidiet a faire mon
            couvin, encor m' aideront il, car che sont mi cousin.» Ensi
            trestoute nuit Gaufrois se devisa.
          
            Quant che vint l' endemain que li solaus leva, Gaufrois se fist
            armer: tout primiers endossa .j. moult boin volequin, qui maint
            denir cousta; aprés le jaserant, qu' a maint estour porta; unes
            plates d' achier par desseure lacha et puis cauches de fer en ches
            jambes chaussa; coutel, misericorde, espoy n' i oublia; gorgerette
            pisainne et coife on li bailla et .ij. esporons d' or qu' en ses
            .ij. piés frema. .I. moult riche destrier on li apareilla; sans
            demander estrier Gaufrois dessus monta. .I. moult riche hïamme en
            chon chief on posa, et s' ot riche blason, grosse lanche porta. Et
            li bers Bauduïns moult bien s' apareilla de riches armeüres qu'
            avoec lui [...] porta. Croissans le sien compains ce jour li bien
            aida. Et quant il fu armés, li damoisiaus pria c' on li chantast le
            messe; et li prestres vint la, qui devant Bauduïn le corps Jhesu
            sacra; et li bers Bauduïns lors s' acumenia et a dit: «Dous Jhesus,
            qui li monde estora, envoie moi victoire au glouton par dela qui men
            pere vendi et as paiens livra, s' a mis ma mere a fin qui .ix. mois
            me porta. Je sai bien ses .ij. choses, mais je ne sai s' il a
            enherbé roy Phylippe qui France gouverna: mais je li ai mis sus pour
            ce c' on l' en fera venir par devant moi, dont venus ne fust ja pour
            nul autre mesfait: trop de bons amis a. Et chius noe bien aise, on
            le m' a dit piece a, cui on tient le menton; chius qui boins amis a
            est souvens soustenus, ch' est a dire che la.» Bauduïns de Sebourc
            ne s' i va arrestant; de Chastelet issi et o lui maint sergant et
            [le] provos meïsmes l' aloit aconduisant. Sa grosse lance fait
            porter du ber Croissant. Hors de Paris issirent, ou de gens avoit
            tant. Que [...] ne vous diroit nuls clers qui voist lisant? N' i ot
            mais si grant poeple, che dïent li rommant, ains puis qu' Otiniaus
            fist le champ contre Rollant. Tout en furent raset et li pré et li
            champ, li cordis estoit fait. La va on conduisant Bauduïn de
            Sebourc, qui aloit apellant, mist on primiers dedens, car ch' estoit
            aferant. Les sains o[n]t aporté de Dieu le tout poissant: du baron
            saint Denis i estoient li dant et des oissiaus saint Jorge et du
            corps saint Vinchant, et s' i ot de la crois au Roy de Bethleant, ou
            il morut pour nous faire d' e[n]fer garant, car Charles l'
            empere[re]s, qui a priser fist tant, en raporta le crois, ce
            trouvons nous lisant, droit de Constentinoble, une chité plaisant;
            nobles sont les reliques dont je vous vois parlant. Bauduïns de
            Sebourc en est salis avant; il est venus au sains, si va sa main
            levant et dist: «Par chellui Dieu qui dedens Bethleant nasqui pour
            delivrer le poeple mendïant et par le sainte Vierge, qui est ou
            chiel luisant, par les saintes reliques, dont li corps en vivant
            souffrirent griés martyre en l' onneur Dieu le grant, je prouverai
            Gaufroi traïtour soudoiant, digne de mort avoir pis qu' en .j. fu
            bruiant, car qui l' escourcheroit tous les jours en salant n' aroit
            pas se desserte ne le sien paiemant: n' a plus felon traïtre en ce
            siecle vivant, se li aprouverai ains le soleil couchant.» Dont a
            baisiés le sains, si les va enclinant et puis est remontés par
            dessus l' aufferant. Et Gaufrois va les sains vistement aprochant et
            dist: «Par ches reliques qui sont en or luisant et par toutes les
            autres ou tout bon sont creant, ains ne fist traïson d' un dennir
            valissant a homme de che monde, a petit ne a grant.» Les sains cuida
            baisier, mais il va canchelant: .xxx. piés recula par itel couvenant
            les jambes li falirent, a terre va versant. Bauduïns de Sebourc li
            va haut escriant: «Gaufer, tu as menti [... ... ... ... ... ...].»
            [... ... ...] moult grant honte de ce qu' il chansela; au plus tost
            c' onkes pot ou cheval remonta. Li ordeneur du champ, qui tout
            estoient la, ont degerpi le champ. Et Gaufrois demoura, dolans et
            courechiés, car le champ redoubta; mais en son grant linage li leres
            se fïa, car il scet bien de ffi, se le pïour en a, que maugré les
            Fransois rescous il en sera: ensi l' ot ordinet quant ens ou champ
            entra. Bauduïns de Sebourc point ne s' i arresta; quant il perchiut
            Gaufroi c' ou champ on li livra, Dieu et sa douche Mere douchement
            aoura, le cheval esporonne et le lance abaissa. Gaufrois vint contre
            lui, point ne le refusa, car hardis fu et fors; nul homme ne doubta.
            Li .j. va ferir l' autre au mieudre sens qu' il a; des lanches se
            ferirent. Bauduïns assena: en l' escut mist le fer, tout outre li
            percha; de chou va bien Gaufrois que li escus tourna, car li fers de
            la lance outre les ais passa plus d' une aune et demie. Le corps pas
            ne trouva, car droit au lés senestre li lance s' esquipa:
          
            s' ou corps l' eüst ataint, il n' en rescapast ja. Il ressache sa
            lanche, car li Gaufroi brisa; au rassachier qu' il fist le bon
            cheval brocha. Le blaison tire a lui, du dos li esracha; sus l'
            archon par devant li leres souvina. Bauduïns vint a lui et le branc
            entesa; ains que chius fust levés .j. tel cop li donna qu' en le
            senestre cuisse li branc li embarra que petit s' en fali le jambe ne
            copa. L' autre cop cuida rendre. Li chevaus s' esfrea; dessi jusqu'
            au cordis le traïtre porta. Gaufrois revint a lui, qui moult s'
            espöenta; au tour fransoys revint, a Bauduïn cria: «Encor ne sui pas
            mors! On le vous rendera! Chertes, che poise moi que morir vous
            faurra, car bons chevaliers estes; hardi homme en vous a, si m'
            anoie forment de cho qu' il avenrra, car vous serés pendus quant li
            mien corps vaurra. Mi parent sont armet, plus de mil en i a, s' ai
            promis tant d' avoir a cheus que veés la: se vous aviés bien droit,
            n' i garririés vous ja, car argens fait le jeu: chius qui point d'
            argent n' a, treuve moult poy d' amis, on le scet de pieche a: li
            avoirs que je donne, voir, morir vous fera. Mais prendés bon avis,
            on vous conseillera: laissiés vo corps mater quant li poins en sera;
            et [...] j' ai une soer qui .xxiiij. ans a: elle gouverne Frise; mes
            corps le vous donra, et si arés Nymaie quant li mien corps morra,
            car vous estes si prex qu' a vous apartenra la terre et li païs:
            nuls fors vous ne l' ara, car ains tel chevalier li miens corps ne
            trouva en joustes n' en tournois, decha mer ne dela, se ne fu .j.
            bastars qu' a Sebourc demoura, qui devant le chastel contre moi
            behourda. Je le fis chevalier: le deables m' en aida, car du fer de
            sa lanche tellement me jousta que le corps tout parmi de son fer me
            passa. Chius fu li plus hardis c' onkes Diex estora: maudite soit li
            pute qu' en ses flans le porta et li leres aussi qui le fel
            engenra!» Et Bauduïns li dist, qui point ne s' atarga: «Par Dieu,
            [... ...] felons, ja il ne m' avenra que jë acorde a vous ce que
            vous corps dit a. [...] trop mal me connoist chius c' onques m'
            avisa! Ne me connoissiés mie: on vous aprendera qui je sui ne quelz
            fielz, si vous en pesera. Laissiés coi le Bastart: mal ait qui en
            dira nulle riens fors que bien, car on le me donna: j' en rigolai la
            mere, qui loyaument m' ama, mais pour itant, par Dieu, quë il ne
            vous tua, jammais piet de ma terre le siens corps ne tenra.»
            «Gaufrois», dist Bauduïns, «ne me connoissiés mie: bien me
            connisterés ains l' eure de complie. Ne vous souvient il pas,
            traïtres plains d' envie, dou petit Bauduïn, fil Rose l' agencie,
            que tenistes jadis par grande druerie et il prist en vo chief vo
            couronne jolie: a terre le geta que toute fu brisie? Je sui chius
            Bauduïns dont je vous senefie. Par vous ai moult lonctamps eslongie
            ma lignie; or sui je revenus en le moie partie, si c' on m' a
            racordé le vostre felonnie et comment vous vendistes a le gent
            paienie mon pere, roy Hernoul, qui tant [ot] seignourie, s' avés eüt
            Nymaie a tort en vo baillie et si avés ma mere decheüte et traïe:
            enherbee l' avés, si qu' il ne me plaist mie. La mort de mon chier
            pere sera sour vous vengie et la mort de ma mere, si que je vous
            desfie, car li coers me dist bien que vous torrai la vie. Tresdont
            que j' abati vo couronne jolie fu ce senefiance: mes coers le
            senefie; que vostre honnour serroit de par moi abaissie. Or vous
            gardés de moi et ore et autre fie! De vous ne prenderoie tout l' or
            de Rommenie; ou moi ou vous morra ains l' eure de complie, car ja ne
            plaise a Dieu ne la Vierge Marie que je perde de vous veüe në oïe!»
            Quant Gaufrois entendi Bauduïn le gerrier, adont fu si dolans qu' en
            lui n' ot qu' emaier. Bien scet qu' il avoit tort, mais bien le scet
            noier; lors dist a Bauduïn: «Je ne t' ai mie chier: je te desfi de
            Dieu, le Pere droiturier.» Lors entoise le branc a .ij. mains sans
            targier: Bauduïn cuida bien ferier ou hanepier, mais li cos avala
            sus l' escut de quartier, demi piet largement i embarra l' achier.
            Et Bauduïns li va de son espoi lanchier; en l' oint vers le boudine
            le cuida estequier, mais les plates ne pot par la adamagier. Delés
            les heus couvint le bon espoy brisier; quant Bauduïns le voit, l'
            espee va sachier; a Gaufroi rent estal pour lui a mort traitier. Et
            Gaufrois se desfent pour sa vie allongier. En Gaufroi i avoit .j.
            hardi losengier; s' il ne fust fax traïtres, j' ose bien afichier c'
            on ne trouvast el mont plus hardi chevalier. N' o plus bel champion
            assis sus .j. destrier: mais che le honnissoit et estet et ivier
          
            que tout adés voloit jouer de son mestier. La dehors de Paris, celle
            noble chité, furent li champion richement adoubé. D' ochirre li .j.
            l' autre avoient volenté, si se fierent grans cos. Moult sont
            desmesuré, li .j. ne monstre a l' autre amour ni amisté. Bauduïns de
            Sebourc a forment desiré de vengier le sien pere au gent corps
            naturé et sa mere ensement, qui tant ot de bonté. A Gaufroi le
            traïtre a il maint cop geté et Gaufrois se gardoit, mais le coer ot
            iré qu' il n' ot point de blaison au senestre costé, si frapoit a
            .ij. mains de telle adversité que, s' il eüst a plain Bauduïn
            assené, je croi qu' il li eüst le haterel copé. A .j. cop qu' il
            geta Bauduïn le membré assena le cheval .j. cop desmesuré: devant en
            le testiere l' a si bien avisé, l' arm[e]üre li trenche, le cuir a
            entamé, le branc li mist en char demi pié mesuré. Li chevaus s'
            esfrea, le dos li [a] tourné et Gaufrois i feri par si grande
            fierté, l[a] cuisse li trencha a son branc afilé. Li chevaus est
            cheüs, le corps ot afolé, et Bauduïns cheï lés .j. perron quarré. A
            tel mescief cheï, prés n' a le coer crevé; li brans li saut du pong
            en ou champ ordené. Quant Gaufrois vit l' espee, si en a Dieu löé;
            du cheval descendi, lors a le branc combré. Bauduïns i akeurt comme
            lions cresté, mais ains qu' il i venist l' avoit Gaufrois hapé; le
            branc leva en l' air et puis si l' a geté pour metre hors du champ
            tout a sa volenté, par coi ses anemis ne l' en fesist grieté: adés
            sont traïtour de lor fait avisé. Quant Gaufrois tint l' espee, tout
            en air le leva; pour geter hors du champ tellement l' envoia que
            tout par mi les gens li leres le jeta. La ot .j. sergant d' armes,
            garde ne s' en donna, ou li cos doit chaïr trestout adés cherra: li
            brans cheï sour lui, li deables l' i porta, car le bras et l'
            espaulle li achiers li trencha. Et quant li sergant vit le domage
            qu' il a, il fu si effraés c' un tel cri en geta que jusques en
            Paris le vois de lui ala. Il a prise l' espee, ens ou champ le rüa
            pour afoler Gaufroi, mais point ne l' assena. Bauduïns vit l' espee,
            adonkes le hapa. Joians fu a son coer que le branc d' achier ra:
            vaincus cuida bien estre quant Gaufrois li osta. Gaufrois fu moult
            dolans, Jhesu en maugrea, mais il fut si soutiex que tantost s'
            avisa que che n' est mie drois de che car on li a s' espee regetee.
            Adont se pourpensa qu' a gouverneurs du champ .j. droit demandera
            pour oïr jugement, car volentiers plaida: ch' est manniere de faus
            qui onques droit n' ama. Gaufrois, quant il perchiut qu' ensi avoit
            s' espee li gentis Bauduïns, mie ne li agree: as gardes s' escria a
            moult haute allenee: «Seigneur, faites me droit sans nulle demouree:
            je di que chius vassaus a cui on a getee l' espee que j' avoie de
            mon droit conquestee, mise hors du cordis et par force boutee ne li
            doit jammais jour estre plus delivree; aidier il ne s' en doit par
            nulle destinee, si vous pri que droiture m' en soit par vous donnee!
            Se je demande droit, vo lois n' en soit faussee.» Dïent li ordeneur:
            «Ne faites assamblee: tenés vous en che point jusqu' a no
            retournee.» «Voire», dist Bauduïns, a le chiere menbree, «mais sus
            moi en poet estre li perte contournee. Qui apelle de champ, ch' est
            bien coze prouvee et coustume notoire de piece a allevee que li
            apellans doit estre ains nonne sonnee ou champ a sen pareil et
            commenchier mellee; et s' entre .ij. solaus au point de l' avespree
            ne rent son compaignon recreant la journee n' i poet venir a tamps,
            mais en toute l' annee trouvés est en son tort, s' a le char
            traienee et puis se le pent on, s' a le vie finee. Et vous alés
            ensamble, dont mie ne m' agree: adés s' en va li tamps, une hoere
            est tost passee, mais ch' est au grief de mi, par le Vierge
            honneree. Ch' est drois que [...] vous monstre icheste dessevree
            [ains] ca solaus abaisse, qui est clers sans nuee. Entreus que vous
            arés vostre oevre devisee li deveroie bien le teste avoir coupee, s'
            est drois que ma raisons i soit aussi gardee.» Et chil ont respondu
            a moult haute allenee: «S' anuit ne l' avés mort, ch' est le nostre
            pensee, si le tués demain quant li aube est crevee.» Li ordeneur du
            champ qui garder le devoient alerent a conseil et puis se devisoient
            comment a chestui fait maintenir se poroient. Le sergant afolet
            moult tres fort plaindre doivent: le bras avoit trenchiet, dont
            moult [se] courechoient, s' ont dit a Bauduïn s' espee li torroient:
            plus ne s' en aidera, pour riens ne li lairoient; mais pour justiche
            faire a cui commis estoient
          
            a Gaufer le felon une main trencheroient: ens ou lieu du serjant
            ensi l' afoleroient. Ensi a chi conseil ensemble s' acordoient, as
            champions s' en vinrent c' ou champ les atendoient. Gaufrois, quant
            il perchiut qu' ensi va le traitin [... ... ... ... ... ... ... ...
            ... ... ... ...] Li ordeneur du champ vinrent a Bauduïn; hors des
            poins li hosterent son bon branc acherin. Quant Bauduïns le voit, si
            tint le chief enclin; le Seigneur reclama qui de l' iauwe fist vin.
            Dont se resvertüa; chiere fist de mastin et puis a dit a gardes:
            «Franc noble palasin, wiediés hors de che champ, seigneur, pour
            saint Martin, si me lachiés ochirre che traïtour frarin! Et se je n'
            ai espee, je n' en donne .j. frelin; je preng en men aïde le saint
            pooir devin. Se Diex me voeilt aidier, poi pris le sien engin.
            Chertes, je li ferrai jehir son larrechin et qu' il a fait le roy
            enherber par venin; laver ne l' en porroit toute l' iauwe du Rin.»
            «Vassaus», dïent les gardes, «enchois verrés vo fin et vostre
            jugement sans nul mauvais traitin; pour loiaument jugier [...]
            sommes tous aclin.» Les gardes apellerent Gaufer le losengier: «Sire
            Gaufrois», font il, «li per voillent jugier que l' espee est perdue,
            ne vous poet empirier. Mais a geter orains avint grant encombrier,
            car le pong du sergant qui estoit sus l' erbier tranchastes
            tellement n' i remest que taillier, si c' un menbre otrestel vous en
            couvint laissier. Ch' est costume de France, jugement de princhier,
            car qui tue d' espee, morir doit par achier; qui tolt autrui .j.
            menbre, le sien i faut laisier ou faire a le partie tant qu' il
            puist apaisier.» Adont s' en va Gaufrois vers le sergant prier que
            tant prisist du sien tout a son desirier que jammais en sa vie n'
            eüst d' autrui mestier. Mais li sergans en jure le Pere droiturier
            n' en prenderoit tout l' or qui est a Monpelier; onques prendre n'
            en volt ne maille ne dennier. Li sergans fu dolans; ne se volt
            acorder pour conte ne pour duc ne pour prince ne pour per. Bauduïns
            de Sebourc l' em prist a apeller: «Vassaus», dist Bauduïns,
            «voilliés moi escouter: jammais n' arrai honneur en terre ni en mer
            s' une coze ne faites, dont je vaurrai parler.» «Amis», dist li
            sergans, «sor sains vous puis jurer je ferrai trestout ce que
            vaurrés deviser, mais que voie Gaufroi morir ou afoler!» «Oïl», dist
            Bauduïns, «il ne poet contrester: je vous pri qu' a Gaufroi
            voeilliés sa main prester dessi jusques au nuit. Se je le puis
            mater, ensi le verré vous et pendere et encrüer; et se Diex li
            voloit la victoire donner, adont [li] feriés vous de son pong
            desmenbrer, car je ne voeil que nulz vivans me puist rether qu' a
            .j. homme afolet voise ja assambler: nulle honnour n' averroie d' un
            tel homme tuer. Ch' est grant cose d' onneur, si c' on le doit
            amer.» «Vassaus», dist Bauduïns, le chevalier hardis, «je vous pri
            qu' a Gaufer soit donnés li respis jusqu' a tant que li .j. de nous
            sera ochis. Se Gaufrois est vaincus, il sera a fin mis, pendus comme
            larrons ou escourchiés tous vis; et s' il me poet mater au voloir
            Jhesu Cris, s' en fait faire justice des juges de Paris.» «Sire»,
            dist li vassaus, «vous estes bien apris et je le vous otroie,
            chertes, mais ch' est envis, car s' il fust afolés, ce fust miex
            vous pourfis. Se je devoie faire le champ qu' avés empris, bien
            vaurroie qu' eüst andeus les piés rostis et crevés les .ij. iex et
            encore assés pis.» «Vassaus», dist Bauduïns, «par Dieu de Paradis,
            il venra bien a tamps d' estre mors et ochis: vous orrés de ses fais
            ains que jours soit falis.» «Diex», dïent li Franchois, «com chius
            hons est gentis! Il ne fesist ja chou s' il ne fust trop hardis!» Et
            Bauduïns s' escrie comme hons amanevis: «Or cha, leres Gaufrois, qui
            mon pere vendis, et s' enherbast Phylippe, le roy de Saint Denis!
            Jehir le te ferai, s' il plaist a Jhesu Cris, et de ma mere aussi
            diras que t' en fesis!» Gaufrois hauche l' espee, de ferir aatis;
            Bauduïn s' en va com hons d' aïr espris. Bauduïns fist .j. saut, si
            ch' est vers lui guenchis, si l' ahert a .ij. bras, qu' il ot gros
            et furnis, si l' estraint tellement qu' il se joint a son pis. La li
            donna du tour, dont il ot bon avis: a terre le geta, si que tous
            estourdis, et puis est vistement dessus son corps salis. De ses
            broches de fer qu' il ot a gans massis li donna horions [plus] de
            .lxvj. Entour le haterel estoit si bien trellis de gorgiere
            pisainne, s' avoit par dessous mis .j. grant coler d' achier comme
            plates de pris: com plus fiert Bauduïns, tant est plus resforcis,
            ses broches n' i valurent .j. tout soel paresis. Gaufrois faisoit
            samblant qu' il fust mors et ochis. Bauduïns s' est levés, si a son
            coutel pris qu' il li voloit lanchier droitement ens el pis,
          
            mais Gaufrois li traïtres est sus ses piés salis, puis a prise s'
            espee, si s' escrie a haus cris: «Par me foy, Bauduïns, pas ne sui
            desconfis! Se j' ai fait mal les vostres, encor lor ferai pis!»
            Dolans fu Bauduïns quant il ch' est perchïus que Gaufrois fu levés.
            Soere li est courus; Gaufroi fiert de l' espee, dont li brans fu
            molus. Entour lui estorie li leres durfeüs, et d' estoc et de taille
            s' est si bien desfendus que Bauduïns ne poet estre a son corps
            venus. Et quant il voit Gaufer qu' ensi ch' est pourveüs, de coer
            reclaimme Dieu, qui pour nous fu vendus. Gaufrois laisse taner, li
            chevaliers menbrus. N' avoit c' un soel coutel Bauduïns li eslus, et
            chius avoit espee dont il fu retenus: ou qu' il [l' ]ataint, le ber
            a les adous fendus. De sa targe se coevre Bauduïns li cremus et
            Gaufer i frapoit; ains ne fu mais escus qui tant fust despanés,
            trenchiés ne desrompus. Par dessous le blaison estoit li coutiaus
            nus, dont Bauduïns le gaite qu' a point en soit ferus, mais Gaufrois
            s' en gardoit: ch' estoit tout ses argus. Grande fu la bataille qui
            dura toute jour. Gaufer fiert a .ij. mains a force et a vigour et
            Bauduïns li gete son escut paint a flour; quant voit le cop venir,
            il en fait covertour. De vengier le sien pere avoit si grant ardour
            qu' il ne li souvenoit de mort ne de paour. Gaufrois li gete .j. cop
            qui fu de grande hisdour: a .ij. mains le desquierke par si tres
            grant fierour qu' il i mist coer et corps, volenté a che jour.
            Bauduïns fist .j. saut, qui vit le cop greignour. L' espee chiet a
            terre par dessus la verdour; en le terre coula et entra a che jour
            plus de piet et demi, che dïent li pluisour. Et Bauduïns se haste, a
            le freche coulour: si com Gaufrois tiroit son espee, a droit tour le
            feri Bauduïns, qui pas n' avoit cremour: en l' espaule senestere
            consieut le traïtour. Tout outre li a mis le sien coutel meillour;
            au ressachier en saut li sans dou boiseour. Et Bauduïns li crie:
            «Chius cos est sans amour! Vous estes mes parastres, mais li
            anchïenour dïent qui a parastre qui est de fole esrour que li enfes
            ne poet sans painne issir du jour!» Moult fu dolans Gaufrois, s' ot
            au coer grant pesance quant il se vit navrés, dont fu plains de
            doutance; il entoise le branc, vers Bauduïn s' avance. Et Bauduïns
            se coevre, qui tant ot de poissance; Jhesu va reclamant, qui de la
            sainte lance fu ferus par Longis pour nostre delivrance, car il
            veioit Gaufroi en telle contenanche ne fust nulz si hardis qui n' en
            eüst doutanche. Bauduïns prist a terre le tronchon d' une lanche;
            contre Gaufroi s' en keurt par si grande poissanche, si fort le
            behourda par si fiere acointance qu' a terre l' abati. Et puis sor
            lui s' avanche et tenoit son coutel, ou il ot grant fïance; par si
            tres grant randon le bouta en sa pance que son coutel li mist tout
            ens jusqu' a le manche. Bauduïns fu hardis et plains de vasselage;
            Gaufroi tint dessous lui, se le mist en servage et la le fiert et
            frape, car bien en sot l' usaege: .xv. plaies li fist qu' ens ou
            corps c' ou visage. Et Gaufrois s' escria moult haut en son langage:
            «Bauduïns, lai ester! Fai venir la barnage, car je me rens vaincu!
            De mort sent le grant rage, si ne voeil plus cheler ce qu' ai fait
            par outrage: reconnoistre le voeil et puis sans arrestage me vaurrai
            confesser. J' ai fait fax mariage; encore vit ta mere, qui tant est
            bonne et sage: en .j. chastel l' ai mise par dedens .j. bosquage.
            Devant tous les barrons vaurrai dire grant rage. Se de grans
            traïsons voelz aprendre l' ouvrage, il t' i ne converra avoir autre
            message: je ne fis onques bien es jours de mon eage.» Bauduïns, qui
            [de] chou voelt avoir tesmongnage, se leva contre mont, de noient ne
            s' atarge. A gardes s' escria: «Faites decha passage, si venés de
            Gaufroi entendre le vïage; bien le doivent oïr et li fol et li
            sage!» A ches mos ens ou champ es vous le grant linage de Gaufroi le
            felon, chascuns au col le targe: par le maistre cordis, c' on fist
            par bon ouvrage, sont entré li felon, qui furent du parage; Gaufroi
            ont remonté sus .j. bai de Cartage. Bauduïn asselirent, qui tant ot
            fier visage, et il se desfendoit comme hons de fier corage: plusours
            traïtours porta le jour domage. Chil n' avoient loisir d' estre en
            chel heritage, a tout Gaufroi s' en vont tout contre val l' erbage.
            Au lés vers Mont Laon .j. chemin grant et large s' en vont li
            traïtour, qui ne sont mie sage, si emmainnent Gaufroi, qui ou corps
            ot le rage. [S' ]en vont li traïtour a coite d' esporon, si
            emmainnent Gaufroi, le traïtour larron, qui moult avoit navret le
            corps et le fachon. Bauduïns de Sebourc va criant a haut ton: «Or
            tost, aprés Gaufroi, seignour noble baron! Prendés a lui vengance du
            bon roy Phyllippon
          
            qu' il a fait enherber et morir par puison!» Dont brochent le
            chevaus Fransoys et Bourgueignon; Bauduïn ont bailliet .j. destrier
            arragon; aprés Gaufroi chevauchent a force et a bandon, mas la nuis
            est venue et li cuivers felon chevauchent toute nuit sans nulle
            arrestison et Fransoys vont aprés, li vaillant compaignon. Li bons
            contes d' Ango, qui blant ot le grenon, fu au coer moult dolans en
            sa condition que Gaufrois fu rescous; souvent crie a haut ton:
            «Seignour, car chevauchons, pour Dieu vous en prion! Ains n' avint
            tels meschiés ou royame Karlon se Gaufrois nous escape, qui coer a
            de glouton!» Dont fu grans li encaus contre val le royon. Et li
            parent Gaufroi chevauchent vers Laon; pour aler vers Terasse ont
            grant devotion, mais devers Montagu, si com lisant trouv' on, eurent
            mauvais encontre a ichelle saison, ensi com vous orrés en le bonne
            chanson. Seignour, droit en Terraisse, ou de bois a gramment, eurent
            mauvais encontre li traïtour pullent. Li .xij. per de Franche de
            noble chasement venoient chevauchant parmi le tenement; Wistace de
            Bollongne i estoit ensement et li conte de Flandres, qui tant ot
            hardement, et Glorians de Cypre, au fier contenement, Alixandre d'
            Escoche et des autres gramment. Nimaie avoient prise, qui sus le mer
            s' estent, s' avoient delivret, se l' istoire ne ment, les .xij.
            pers de France et le conte flamenc, ensi qu' avés oï retraire
            justement. Droit a Paris venoient li barron de jouvent pour avoir de
            Gaufroi a lor gret vengement; ensi qu' il chevauchoient encontrerent
            sa gent. Gaufrois fu en litiere aportés noblement; de coer gratïoit
            Dieu, a cui li mons apent, de che car on l' avoit rescous
            sifaitement. «Baron», che dist Gaufer, «vous estes mi parent, car j'
            ai a che jour d' ui par vous tous sauvement; mais s' a Nimaie vieng,
            je vous ai en couvent que chascuns en ara .j. loial paiement.» Chil
            chevauchent a joie, ne se doubtent noient; mais pis vault li
            encontres que li agais souvent. Or chevauche Gaufrois, qui fu mis en
            litiere; ses plaies li faisoient grant mal et grant hasquiere, mais
            Gaufrois en jura le Vierge tresoriere que s' a Nimaie vint, dont li
            mur sont de pierre, que tout li .xij. per en seront mis en biere.
            Ensi qu' il chevauchoit parmi le sablonniere, dedens une valee
            regarde sus costiere: Gaufrois a percheüt venir mainte baniere, lors
            a dit a se gent: «Bia seignour, par saint Piere, je n' irai plus
            avant se ne sai la maniere de cheus que je voi chi venir a lie
            chiere.» Et [les] Fransois venoient con gent arbalestriere; trovet
            ont .j. garchon enmi .j. chariere a cui ont demandé briement a vois
            legiere qui estoit chelle gent qui mal sambloit bregiere. Chius lor
            va recordant le fait et le manniere et que [ch' ]estoit Gaufrois et
            sa maisnie fiere. Dïent li .xij. per: «Hé, Vierge tresoriere, bien
            vienent a lor tour chelle gent losengiere!» Liet furent li baron, li
            demaine et li per, qu' il porroient Gaufer devant eulz encontrer.
            Chascuns point le chaval sans point de l' arrester, les lanches
            avalerent, dont li fer furent cler; as traïtours escrient: «Ne pöés
            escaper!» Chascuns abat le sien as lanches avaler. Li traïtour,
            quant virent cheulz ensi assambler, il ont laissiet Gaufroi, ne l'
            en peurent mener; a le fuite sont mis pour leur vies sauver.
            Wistaces de Bollongne et Gloriant le ber sont venu a Gaufroi, si ont
            pris a crier: «Gaufrois, bien veigniés vous, par Dieu c' on doit
            löer! lonc tamps vous avons quis; ne vous poiens trouver. Moult de
            maus avés fait no linage endurer! Tant va le quane a l' iawe qu' i
            le convient fröer.» Moult fu Gaufrois dolans, si fist chiere
            abaubie. Atant es vous Fransoys, baniere desploïe. Bauduïns de
            Sebourc fu devant une archie; quant il vit la litiere et cheus de sa
            lignie, adont leur escria: «Seignour, je vous em prie: avés veüt
            Gaufroi en icheste partie?» «Cousins», se dist Wistace, «il est en
            ma baillie.» Quant Bauduïns l' entent, qui le chiere ot hardie, du
            cheval descendi enmi la praierie et puis s' agenoulla en menant
            chiere lie et dist: «Dous Jhesu Cris, je te loe et gratie, quant je
            rai le glouton qui m' a fait tel hasquie!» Venus est a Gaufroi,
            hautement li escrie: «Glous», che dist Bauduïns, «or ne me chelés
            mie: dites moi qu' avés fait de ma mere agentie: avant hier me
            disistes qu' encore estoit en vie.» «Ch' est voirs», che dist
            Gaufrois, «se Diex me beneïe: dedens une forest en Frise le garnie
            en une riche tour, qui bien est bateillie, la est Rose la dame, et
            s' a bonne maisnie qui i donnent assés pain et char, vin sor lie.»
            «Or tost», dist Bauduïns, «or ne [me] chelés mie: fait vous ai
            recreant a l' espee fourbie:
          
            or dites se j' ai droit ou se je ne l' ai mie. Faites a Dieu honneur
            et a sainte Marie et au dëable honte, qui vous tient compaingnie.»
            «Helas», che dist Gaufrois. «Fortune me cravente! Ja soloie tenir
            terres et mainte rente, mais fole convoitise m' a fait tout mettre a
            vente. Je ne puis escaper, si m' en doit bien faire ente. Hé,
            dëables d' enfer, par toi ai cheste atente, bien voi nuls ne te sert
            qu' en fin ne s' en repente! On ne se poet warder de sa fausse
            jouvente et tels en cuide issir qui bien souvent i rente; qui le
            sert .j. soel jour, il en sert plus de .xxx. Qui au Dëable entent,
            trestout adés le tente. Or l' ai je tant servi, pas n' est que m' en
            repente, car che seroit a tort. M' ame je li presente: piecha l' a
            desservie, si en ara l' atente.» Et Bauduïns s' escrie: «Gaufrois,
            que ne m' entens te?» «Que volés?» dist Gaufrois. «Ja ne sarés m'
            entente tant qu[' a] Paris venrai, la noble chité gente: en generael
            dirai une oaire si pullente n' i ara si hardi qui ne s' en
            espöente.» «Seigneur», ce dist Gaufrois, «je sui en vo commant;
            chertes, che poise moi: j' en ai mon coer dolant. Aiés de moi pitié,
            franc chevalier poissant: je vous lairai ma terre et quanques j' ai
            vaillant et le païs de Frise et deriere et devant, si devenrai
            hermites en .j. bos verdoiant, si prierai a Dieu le Pere royamant
            qu' il ait de moi pitié, car trop vois redoutant le caudiere d'
            enfer, la ou vont li mesquant.» «Hé, Diex», dist Bauduïns, qui tant
            ot fier samblant, «con veschi bon hermite et bien en Dieu creant! S'
            il estoit escapés sus son destrier courant et il fust enfremés en
            Nimaie le grant, il ne fist onques mal qu' il n' en fisist otant.
            Gaufrois», dist Bauduïns, «foy que doy saint Vinchant, je vous ferai
            hermite es bois de Baulïant!» Li .xij. per de Franche et li autre
            princhier fisent .j. grant bahut briement apareillier et puis vont
            par desseure le fel Gaufer loier et puis l' ont acouplet a kewes de
            destrier et si vont traienant Gaufroi le lesengier dessi jusqu' a
            Paris pour lui a blanstengier; onques autre litiere ne font
            apareillier. «Hé, Diex», che dist Gaufrois, «qu' il me doit anoier!
            Je soloie jadis grant terre justichier et s' avoie le soer roy
            Phylippe a moullier; je ne peüsse chose en che mont soushaidier que
            n' eüse tantost tout a mon desirier. Or m' ont si atrapet li dëable
            [d' enfer] qu' il me convient [... ... ... ... ... ... ... ...],
            mais se pooie [(...) ... ... ... ... ... ... ...] dont peüsse [(...)
            ... ... ... ... ... ... ... ...], m' en iroie outre mer Jhesu Crist
            renoier et s' amenroie chi le poeple losengier pour venir decha mer
            Crestïens essillier; n' i lairoie en estant crucefis ne monstier!»
            Ensi disoit Gaufrois, que Diex doinst encombrier! A Paris sont venu
            li noble messagier. Bauduïns de Sebourc ne s' i volt ataergier; il a
            fait ou palais Gaufroi apareillier: en une kieute pointe font le
            glouton couchier, les piés li fist estendre et les .ij. bras loier,
            le corps li a fait tendre comme arc d' arbalestrier et puis dessus
            le ventre, pour lui plus courechier, li mist on une pierre pesans
            plus d' un mortier. La commencha Gaufrois moult haut a preechier,
            car devant lui estoient li per et li gerrier: «Seignour», se dist
            Gaufer, «bien me doit anoier qu' ensement voi mon corps ens el
            vostre dangier! S' a Nimaie peüsse venir et herbergier, li .xij. per
            de France eüssent mal loier, car j' eüsse a chascun fait le teste
            trenchier. Je ne puis escaper; je voeil tout descliquier: tel coze
            vous vaurrai et dire et retraitier c' onques je ne vauls dire a
            prestre de monstier.» «Seigneur», che dist Gaufrois, «je ne voeil
            riens celer: je fis le roy Hernoul as paiens delivrer, je vendi le
            sien corps as paiens d' outre mer et la roÿne Rose ai fait
            emprisonner: en la terre de Frise bien le porrés trouver, en le
            forest d' Argonne, droit au chastel Uter. La soer au roy de France
            alai dont espouser, puis fis le roy Phillippe par venin enherber. Se
            j' eüsse vesscut, j' eüsse fait tuer Loëis le sien fil et puis par
            dons donner m' eüsse fait a Rains noblement couronner, car il n' est
            rien qu' avoirs si ne face aveuler. Et j' ai fait par argent mainte
            ame condampner. En volés vous oïr plus dire ne conter, je cuideroie
            .j. clerc cheste annee embriever a escrire les maus que j' a[i]
            volut penser, les grandes faussetés dont bien me sai merler, murdres
            et traïsons, pucelles vïoler, autrui mal conseillier, autrui
            desheriter; je croi c' on ne porroit en .j. an recorder les maus ne
            le meschiés dont j' ai volut user: as deables d' enfer doi m' ame
            commander.» [... ... ...] li baron et tout li .xij. per [... ... ...
            ... ... ...], car l' en laissons aler
          
            [... ... ... ... ... ... ...] sa vie amender.» «Chertes», dist
            Bauduïns, «il li faut amaser: je li ferai pour nient se maison
            carpenter.» «E, glous», che dist Gaufrois, «laissiés ton rigoler! Tu
            me fesies jadis ma couronne verser et le jetas en l' aire, que le
            virent mi per; tresdont me dist li coers que j' aroie a porter par
            toi et par ton fait; ne m' en pos delivrer, car ta mere te fist en
            sus de moi aler. Le dëable te fisent a Sebourc amaser, car li
            Bastars me fist du tout supediter: les prisons me toli qu' avoie a
            gouverner, et se je les peüsse a Nimaie mener, jë en eüse fait le
            place delivrer; mais par che fel Bastard que tu vos engenrer ai
            trestout che mesquief, ch' est legier a prouver.» «Hé, Diex», dist
            Bauduïns, «laissies me tant regner qu' encor voie mon fil, qui tant
            fait a doubter, le plus noble bastard dont on puist point parler!»
            Dont va dessus Gaufroi une pierre geter qui .c. livres pesoit, si
            com j' oïs conter, dont commencha Gaufrois laidement a urler. Et li
            baron de France vont devant li danser, caroler et tresquier et lui
            avironner, si ont dit a Gaufroi, ou il n' ot qu' aïrer: «Puisque
            nous carolons, il vous convient chanter.» Les tables furent mises
            par le palais de pris; devant le fel Gaufroi sont au mengier assis.
            Li menestrel vïellent, disant gales et ris. Li keus de le cuisine en
            est avant salis; d' une torque d' oignons, voiant tous les marcis, a
            couronné Gaufroi, puis s' est a genous mis; dist: «Roys de tout le
            monde, je sui .j. vos amis, s' est drois qu' a che disner soiés de
            moi servis.» Lors prist du caut brüet, se li geta ou vis. Et
            Gaufrois s' escria: «Leres, tu me honnis!» Ensi fu toute jour en
            celle kieute pointe Gaufrois, qui jadis ot le char de lui moult
            cointe. Li keus de le cuisine l' a de se brouet ointe, si le vont
            petillant de maint coutel a pointe et des piés et des mains li
            hostent mainte jointe. Quant vint a le vespree que li caure cheï, li
            prinche et li baron n' i ont fait nul detri; atelet ont Gaufroi a
            .j. courrant ronchi, a Monfaucon s' en vinrent, la ou on le pendi.
            Par devant tout le poeple sa fausseté jehi. Li .xij. per de France,
            qui bien furent nourri, porterent moult d' onneur Bauduïn le hardi:
            biau don li presenterent, mais li bers les rendi. Puis revint a
            Nimaie et o lui si ami, et Blanche sa moullier ala enconte lui.
            Bauduïns le baisa et puis li dist ensi: «Belle, or vous a mes corps
            vengiet de l' anemi qui vous tint en prison .xiiij. ans et demi: che
            fu li fax Gaufrois, qui mon pere vendi. Seigneur», dist Bauduïns,
            «je vous prie merchi. Alons querre ma mere, qui söef me nourri.» N'
            i remest c' une nuit li vassaus dont je di; avoec Blanche sa femme
            l' endemain s' em parti. Esmerés de Nymaie ala avoekes lui,
            Glorians, Alixandres, Wistace au corps joli. Et li contes de
            Flandres espousa puissedi le soer au roy de France que chius
            Gaufrois murdri. Quant vint a l' endemain droit a l' aube crevee, li
            enfant s' en sont mis en haute mer salee; vers Frise vont nagant,
            chelle riche contree. Et ont tant esploitié la forest ont trouvee,
            la ou le tour estoit ens ou moilon fondee ou la roÿne Rose fu mise
            chele annee. Ne sai que la chanson vous en fust demenee: tant vont
            par le forest la tour ont avisee. Quant virent le chastel, si
            vinrent a l' entree; il sont entré [de]dens que nuls ne lor devee.
            Dedens une sale ont la roÿne avisee, qui estoit a son coer dolante
            et tourmentee, car n' en po[o]it issir, trop prés estoit gardee;
            mais on leur a le sale ouverte et deffremee. Glorians, Esmerés et la
            lignie amee ont la roÿne Rose baisie et acolee et la dame cheï
            davant ses fiex pasmee; li gentil damoisel l' ont moult tost
            relevee. Bauduïns s' escria: «Douche mere senee, vous ne me
            connissiés, ch' est verités prouvee, mais vous estes ma mere de vo
            droit apellee, car je sui Bauduïns qu' a Nimaie la lee abati a
            Gaufroi sa couronne doree, de coi vous m' envoiastes hors de vostre
            contree; mais tout droit a Sebourc fu ma char alevee et la fis du
            Bastart l' eüreuse engenree par cui vo vie fu et vo mors respitee!»
            Quant la dame l' oï, lors fist une escriee: «Ahi, fiex Bauduïns,
            hons de grant renommee, on parole de ti jusques en Galilee! Biaus
            fielx, car me baisiés: n' en puis estre assasee!» De joie et de
            dolour fu si fort apressee qu' en baisant son enfant est cheüe
            pasmee. Moult fu grande la joie de Rose la roÿne quant Bauduïn le
            bel tint la en se saisine, si qu' a son chier enfant li fist d'
            amour maint signe. Lors issirent de la et chascuns s' achemine;
          
            tant naga par le mer la compaignie digne qu' a Nimaie arriverent; ce
            fu en briés termine. La estoit le plus belle de tré bonne doctrine
            qui fust en tout le mont jusqu' en tere jupine. Ensi a honner furent
            chil qui girent du Chisne, car quant .j. fais est pris sus mauvaise
            rachine che n' est mie merveille s' encore pis define: Gaufrois
            commencha mal, s' empirerent si signe. Or est drois et raisons c' ui
            mais je vous destine le materre roiaus de la geste divine. De
            Bauduïn avés oï l' istoire fine, O primes vint le fleur qui miex
            vault de farine, car retraire porrés oïr ains lonc termine comment
            de ses bastars il soit puis la couvine et comment Bauduïns, ou toute
            honnour acline, aida a gerroier sus le gent sarrasine Bauduïn son
            cousin, roy de la terre digne, qui conquist maint [païs] a l' espee
            acherine et prist Miekes le grant et la tour marberine, la ou il
            engenra en une Sarasine le Bastart de Bullon, qui fu de france
            orine, le plus hardi princhier en terre beduïne qui onkes i regnast.
            Il fu estrais du Chisne, par cui li Sarrasin eurent mauvaise
            estrine, dont pluisour jongleour vos ont dit le rachine, s' en dirai
            le parfait, ains que mes livres fine, et de Salehadin, qu' a nous
            monstra haïne, qu' au tournoi a Chambrai enama le roïne qu' en
            Arragonne fu arse en .j. fu d' espine; par le bon Chauveigni en sot
            on le couvine, dont vous orés retraire mainte parole fine tout ensi
            que l' aproeve Escriptur[e] devine. Seigneur, or entendés, franc
            nobile bourgois, que Dame Dieu de gloire, qui fu mis en la crois,
            nous deffende d' enfer, car la ne maint nus drois, si entendés
            matere faite de mos courtois, delitable a oïr, qui bien le met en
            vois. Che fu el tamps de may que söés est le mois, qu' aubespine et
            tous arbres revienent en leur plois et que li lourseignos chante
            haut ens ou bois si amoureusement qu' il n' est coers si destrois
            qui ne s' en resjoïsse, s' ameit a une fois. Mais li rude ignorant,
            ou amours n' a ses drois, ne sont digne en nul tamps fors que de
            humer pois: caus lis, grande escüele, ch' est tous leur esbanois: de
            chiaus ne vint ers, biens ne fruis beneois. Mais a vrais amoreus, ou
            maint sens et savoies, ne doit estre nuls biens repus ni enfouois,
            car aprendre poet on, a oïr mos coutois, a amer par amours [... ...]
            c' est une lois qu' assés se renouvelle avoec che joli mois.
            Seignour, a ichel tamps, che tesmogne le vois, estoit dedens Nimaie
            ou palais maginois Bauduïns de Sebourc, qui puissedi fu rois de la
            sainte chité ou Diex fu mis en crois. La endroit li souvient comment
            jadis sa fois fu juree et plevie ens ou païs turcois au bon roy
            Bauduïn, qui est ses cousins drois, qu' il riroit outre mer quant
            mors seroit Gaufrois, pour maintenir le gerre au paiens maliois et
            pour lu[i] a aidier au bon branc vïenois a conquerre les villes, les
            tours et les berfrois jusqu' a Miekes le grant et les Babilonois.
            Lors dist qu' il ne lairoit pour Rains ne pour Artois ne voist son
            cousin vir en che païs grigois, si dist a sa moullier: «Belle soer,
            je m' en vois vengier le mort de Dieu. Tant que je serai drois n'
            aront paien duree, ore ni autre fois.» «Sire», che dist la dame,
            «foy que doi saint Fransoys, ne passerés sans mi .iiij. piés, non
            pas trois: g' irai avoeques vous si com fis autrefois ou j' eus pour
            vostre amours moult de maus et d' anois, si eustes vous pour moi;
            ensi l' apor[te] drois. Or irai avoec vous sus les Turs maleois,
            car, chertes, compaignie ne vault mie une nois se bonne amours n' i
            est, on l' a dit mainte fois.» Bauduïns de Sebourc n' i a fait
            arrestee: a noble compaignie et autres belle armee entra li
            chevaliers dedens la mer salee. Congiet prist a sa mere, la roÿne
            senee, a ses freres aussi; mainte larme ont plouree. Dist la roÿne
            Rose: «Sainte Vierge löee, onkes mes fiex n' i ot .j. soel jour
            arrestee qu' adés ne fust en gerre et en grande mellee! No lignie
            morra dela le mer Bethee: tout sievent Godefroi, qui tant ot
            renommee.» Tant ala Bauduïns, a le chiere membree, que droit au bras
            Saint Jorge est sa nés arrivee. De veioir ses enfans avoit song et
            pensee, forment les desiroit pour veoir leur posnee; mais par tamps
            les verra, ch' est verités prouvee, car li gentil bastart, dont j'
            ai fait devisee, estoient arrivet dela le mer salee droit en une
            chité, qui est Rohais clamee. Vers Andioche siet enmi une valee;
            quant li roys Godefrois, cui ame soit sauvee! ot conquis Anthioche
            et toute la contree, a son frere donna Rohais, le bien fremee.
            Bauduïns em porta le nom mainte journee, et quant Godefrois ot l'
            ame du corps sevree
          
            et Bauduïns fu rois de la terre honneree, la ou le char Dieu fu et
            plaïe et navree et de la mort aussi au tier jour suscitee, il otroia
            Rohais, chele chité löee, Thieri de Hasebaing, a le brache quarree.
            Chius Thieris li avoit bien aidiet a l' espee en .xvij. batailles et
            grant amour monstree; pour che li en donna li bons roys sa saudee:
            de boin maistre servir a on bonne journee. Thieris de Hazebaing fu
            contes de Rohais, une noble chité ou i a biau palais; Bauduïns de
            Buillon, qui des bons fu estrais, li donna le chité, che fu pour ses
            biensfais: de bon maistre servir amende li varlais; toudis fait bon
            bien faire, ch' est .j. bons entremais. Or dirai de Thierri qui a
            Roihais fu trais: contes fu dou païs, s' en tenoit les bienfais, s'
            avoit une moullier, dont li corps fu estrais dou linage des Turs;
            mais ses coers ert retrais du tout a nostre loy en creance parfais.
            Orïande ot a non; ch' estoit .j. drois souhais a veoir chele dame,
            car [...] vis fu pourtrais au samblant d' une ymage: nus ne verra
            jamais plus belle de son corps, qui plaisans fu et gais. Mais
            Thieris amoit miex gesir o ses varlés qu' avoekes cheste dame; n' i
            abitast jamais, ains haiot le contese. Mains parlés li dist lais ou
            elle n' avoit coupes. Moult estoit ses coers vrais; moult avoit
            bonne grace et de clers et de lais, car grace porte moult, aussi
            fait li biensfais. Orïandes fu femme au conte Thieri, le conte de
            Rohais, seignour, dont je vous di; chou estoit la plus belle qu'
            ains de mere nasqui. N' avoit si bonne dame jusqu' au port de
            Brandi, mais li quens n' amoit mie, tant eüst corps poli, ains amoit
            sa maisnie, s' avoit moult enhaï le corps de la contesse, la dame au
            corps joli, se li avoit blasmé le defaute de li et dist c' on le
            saroit, pour lui avoir pugni. Dont li quens s' avisa, par l' enort
            d' anemi, par quel tour porroit faire le dame sans nul si le grief
            mort rechevoir sans prendere nul detri, se li mist sus de fait, si
            que chascuns l' oï, qu' Orïande ot trouvee avoekes son ami et gisant
            bras a bras, nut a nut, endormi, dont la dame geta et maint plour et
            maint cri. Et li quens pour che fait a se gent s' en plaindi et par
            faus tesmongnages en prouva che fait chi et qu' elle ot marchandé de
            lui avoir murdri, dont on juga la dame au gent corps seignouri [a]
            ardoir en un fu sans faire nul detri, dont chil de la chité furent
            tout esbahi: il amoient la dame, le seignour on haï. Et pour sa fole
            esrour, dont vous avés oï, tout chil de la chité si le haïrent si
            que tout vaussissent bien, pour voir le vous afi, c' on l' eüst
            affolet ou tuet ou murdri. Pour le dame plouroient tout chil qui ont
            oï parler du jugement qui estoit fais sour lui; bourgoises et
            bourgois et damoisel joli crioient hautement en disant: «Dieu,
            merchi! Mourra le meillour dame k' ains de mere nasqui?» Tout parmi
            la chité la noise s' espandi. Et li .xxx. bastart, au jour dont je
            vous di, estoient en Rohais a l' ostel Amaurri, .j. mout riche
            borgoys, s' ont bien ce fait oï d' Orïande le belle que chascuns le
            plaindi, si furent pour che fait dolant et esmari. Li .xxx. bastart
            furent courechié et dolant quant de la dame oïrent le chertain
            convenant, et chascuns [...] aloit le conte blastengant et
            vaussissent tres bien li petit et li grant que li quens fust ochis
            d' une espee trenchant. Li Bastars de Sebourc, qui ot coer de
            soudant, vint devant le palais, ou li fus va ardant, et perchieut
            Orïande et le sien dous samblant; tant le vit belle et douche,
            parfaite et avenant, qu' ossitost qu' il le vit, l' en prist pitié
            si grant et de l' amour la dame se va si embrasant qu' il en jura
            Jhesu, li Pere royamant, ne [la] lairoit ardoir pour d' or fin son
            pesant. A ses freres revint, si lor va escriant: «Se vous estes mi
            frere, si le m' alés monstrant, car, foi que doi a Dieu le Pere tout
            poissant, je rescourrai la dame au gent corps avenant, s' ochirrai a
            dolour le felon soudoiant qui a tort voelt ardoir la dame
            maintenant, dont chil de cheste ville sont durement dolant: personne
            ne vi hui qui n' en voist larmïant: il n' a en cheste ville homme,
            femme ni enfant qui ne voist pour le dame moult tenrement plourant.
            Se mort aviens le conte, je n' en donroie .j. gant, car, a che que
            je voi, nous arons bon garant: li communs de la ville en va moult
            murmurant.» Et chil ont respondu: «Or alés dont devant! Pour morir
            et pour vivre ne vous faurons noiant!» Tout li .xxx. bastart vont
            vistement montant, les lanches ens es poins, dont li fer sont
            trenchant, les escus a leur cos, qui d' or furent luisant: a une
            crois d' asur ens ou moilon seant
          
            che fu la connoissanche qu' il aloient portant. Chascuns ot une
            crois: che va senefiant qu' il aloient vengier outre le mer bruiant
            le mort de Jhesu Crist, ou li bien sont creant. Li Bastars de
            Sebourc va le destrier hurtant et va ferir Thieri, le conte
            souffisant; le lance a tout le fer li va ou corps boutant, li coer
            li pourfendi, mort le va trebuchant. Li contes cheï mors. Lors se va
            escriant: «Li amit a le dame, venés trestout avant!» Li Bastars de
            Sebourc a le quen Thieri mort. Si frere sont a lui venu pour faire
            fort. Li Bastars s' escria: «Trestout chil aront tort qui vers
            chelle contesse vauront estre a descort!» Lors vint a Orïande, qui
            vers lui se ramort, se li dist: «Douche dame, je vous ferrai
            ressort.» Adont leva la dame dessus son cheval sort. Chil environ
            che taisent tout aussi coi c' on dort. Li quens ot .j. filloeil c'
            on clamoit Capanort; baillus fu de la ville, si fu moult de gran
            port: .j. bastart va ferir. Et chius pas ne se tort, enchois le
            referri de son pignon d' estort; par dessus le cauchie l' abati söef
            mort. Dont li .xxx. bastart ont le dame menee lassus ens ou palais
            et si l' ont enfremee; une tour i avoit, ou li dame est entree. La
            commune perchoit, qui estoit effraee, si ne scevent que faire pour
            euls mettre a l' espee. La dame de Rohais s' est en haut escriee:
            «Ahi, ma bonne gent, courtoise et bien senee, je vous prie pour Dieu
            qui fist chiel et rousee que la mort mon seignour aiés hui pardonnee
            a cheulz qui l' ont ochis! Il ne valoit riens nee; il m' avoit sans
            raison et sans cause encoupee et m' eüst maintenant et arse et
            embrasee se Jhesu Crist ne fust et la Vierge honneree et [...] franc
            chevalier d' une estrainge contree. Vous savés de Thieri l' oevre et
            le destinee et comment il avoit sa vie demenee; mais faites une
            chose, s' il vous plaist et agree, dont vous serés prisiet tant qu'
            averés duree: faites ou feu geter la maisnie privee ou mes sires
            avoit la soie amour donnee; j' en sai .xv. saiens de male renommee:
            or les boutés ou feu sans nulle demouree!» Et chil ont respondu a
            moult haute alenee: «Dame, vous dites bien, par le Vierge löee.»
            Dont fut le mort au conte la endroit pardonnee; chascuns jura sa foi
            et li a creantee qu' a cheus qui l' ont ochis ne mesfera riens nee.
            Li bourgois de Rohais, celle ville garnie, pardonnerent le mort
            trestout a une fie du conte de Rohais, qui fu plains d' erisie. A
            .xxx. damoisiaus ont leur foi fïanchie que ja .j. trestous seus n' i
            ara villonnie. Li Bastars de Sebourc, qui tant ot seignourie, est
            venus a le dame; hautement li escrie: «Dame», dist li Bastars, «car
            me sauvés la vie, car pour vous a sauver de [...] grande hasquie m'
            embati si endroit avoekes ma maisnie. Et pour ce que j' oï vostre
            chevalerie, bourgoisë et bourgois, qui tout a une fie disoient tout
            ensamble que vous estes traïe et que li quens estoit tous plains de
            bougresie et de vices plenté, autres que je ne die, l' ai je mort et
            tuet, dont je fis grant folie: che fu pour vostre amour, douche dame
            jolie, car ja couars amans n' avera belle amie.» Quant le contesse
            oï le damoisel parler, adont le commencha moult bien a regarder, si
            perchiut le Bastard si tres bel bacheler que plus [bel] de son corps
            ne peüst on trouver. Tant l' a veüt plaisant et bel a remirer qu'
            elle li dist: «Vassaus, je vous doi bien amer, car fait avés mon
            corps de le mort eschaper, si que mon corps vous doi tres bien
            abandonner et je m' otrie a vous sans point de l' arrester, car vous
            valés tres bien d' un païs gouverner; et je veu a chellui qui se
            laissa pener que jamais ne vaurrai nul autre homme espouser. A mari
            vous vaurrai sel volés creanter.» «Dame», dist li Bastars, «ne vous
            doi refuser; enchois se je vous ai j' en doi bien Dieu löer, car
            pour le vostre amour me vins aventurer.» Moult fu liés li Bastars
            quant le contesse entent, dont le prist a espeuse par l' acort de sa
            gent. Thieris, qui mors estoit, avoit .j. sien parent, qui de Rohais
            issi a .j. ajournement. Devers Jherusalem chevauche fierement;
            jusques a Saint Sepulcre ne fist arrestement, ou Diex ressussita
            pour nostre sauvement. La trouva le bon roy a cui Surie apent, qui
            avoit assamblé tout son efforcement pour aler assir Miekes, ou li
            pons est d' argent. Li rois s' ert marïés en chel an proprement, s'
            avoit pris Murgalie, qui de biauté resplent; le dame estoit
            enchainte assés nouvellement. Atant es le message, qui au perron
            descent: devant le roy s' en vint, se li dist hautement: «Roys
            Bauduïns», dist il, «il te va malement!
          
            En la chit de Rohais i a trop grant tourment; Thieris de Hasebaing
            est ochis vraiement par .j. vassal de France, plain de grant
            hardement; le dame a espousee, qui est de biau jouvent, et si vous
            di pour voir que trestoute la gent le tienent a seignour de tout le
            casement, se li ont fait hommage et juré serement qu' encontre tous
            seignour l' aideront loiamment.» Quant li roys Bauduïns chelle
            parole entent, il en ot moult son coer courechié et dolent. «Hé,
            Diex», se dist li roys, «Peres du firmament, qui est ore li hons qu'
            ensi a moi mesprent?» A icheste parolle que li rois se desment atant
            es vous venu enmi le pavement Bauduïn de Sebourc, au fier
            contenement, et sa moullier aussi et trestoute sa gent; le roy vint
            salüer bel et courtoisement. Et li roys Bauduïns le rechieut
            lïement; douchement l' acola et li dist hautement: «Cousins, bien
            viengiés vous en chestui tenement! Je ne fuisse aussi liés pour
            mille mars d' argent. Or irons moi et vous sus la paiene gent
            vengier le mort Jhesu, qui morut a tourment. Maint royamme avons
            pris puis nostre passement et la terre aquitee avironneement: Damas
            et Tabarie et Acre proprement, Escalonne et Siglaie, qui forte est
            durement, et mainte autre chité, ce vous ai je couvent, maint roy et
            maint soudant demis subgitement; mais encore en sai .v., tout d' un
            engenrement, que, s' il ne sont conquis et mis a finement, Crestïens
            meteront a declin temprement, car chil sont roy poissant et plain de
            hardement, honnerable et poissant, estrais de haute gent; mais a
            nous sont rebelle, le corps Dieu les cravent! si nous ont fait maint
            mal et maint destourbement.» «Sire», dist Bauduïns, a cui Sebourc
            apent, «comment les appell' on? Ne les chelés noient!» Dist li roys
            de Surie, au fier contenement: «Li .j. tient Rochebrune, qui vers
            moi le desfent: Saudoines est clamés, s' a coer fier que serpent.
            Ectors de Salorie, qui vers Orbrie apent, freres est a Saudoine, si
            l' aimme loiamment; encore i a .iij. freres, qui tienent vraiement
            Miekes, la noble chit, et le grant pont d' argent. «Chil troi frere
            sont fier et plain de grant renon: il i est Esclamars, Taillefers et
            Marbrun, qui la chité de Miekes gouvernent sans parchon. Piecha lor
            ai mandé qu' il vosissent Mahon renoier vistement sans nulle
            arrestison, mais il ne le feroient pour tout l' or d' Avignon, si
            les ai deffiés n' a pas longue saison. Jammais ne serai liés en ma
            condition si les averai mis en ma subjection.» «Sire», dist
            Bauduïns, «j' en ai devotion: je vous prie pour Dieu qui souffri
            pation que me voeilliés mener sans nulle arrestison ou me puisse
            combatre a le geste Noiron.» Et li frans chevaliers c' on appeloit
            Othon, qui de Rohais avoit commenchiet sa raison, dist au roy de
            Surie si c' on l' ot environ: «Sire, que ferés vous du traïtour
            glouton qui a Rohais saisie sans vo commandison et ochis vostre ami
            qui Thieris ot a non?» Dist li roys de Surie: «Chius a le coer felon
            qui tel outrage a fait par dedens mon royon, mais chier l' amendera
            a bien courte saison.» Bauduïn de Sebourc, le nob[i]le roion,
            appella le bons roys, se li dist a cler son: «Bauduïns, biaus
            cousins, je vous donne en droit don le chité de Rohais et le terre
            environ. Bien devés amender de moy et de mon non quant pour l' amour
            de moi avés mer a dromon passee o vo moullier a le clere fachon, si
            en arés Rohais en le vostre parchon.» Bauduïns l' em merchie, qui
            coer ot de lion. Et li roys li a dit: «Il a ens .j. garchon qui a
            mise le ville en grant discention; il a mort le mien homme, qui
            Thieris ot a non et prise sa moullier, qu' Orïande ot a non. Tout li
            ont fait hommage li prince d' environ. Or vous i faut aler et o vous
            mi baron.» «Sire», dist Bauduïns, «vous me donnés biau don: .j.
            chastel en Espaigne, tant qu' en comparison conquerre le m' estoit
            au fer et au baston.» Dist li roys de Surie: «Biaus cousins,
            entendés: vous irés a Rohais, et avoec vous menrés Corborant d'
            Oliferne, qui tant est redoubtés, et Richart le gentil, qui a
            Cammont fut nés, et s' ira avoec vous Buiemons et Tangrés, Hues de
            Tabarie, qui vous ichi vaés, li dus Harpins de Bourges, qui tant est
            naturés, li vesques du Matran, qui est hardis assés, et dans Jehans
            d' Alis, qui tant est naturés, Bauduïns Cauderons, .j. chevaliers
            löés, et Pieres li hermites, qui est hardis assés; .xxx. Crestïens
            avoec vous conduirés. Et entreus, biaus cousins, qu' a Rohais en
            irés, assamblerai mes os par toutes mes chités, se appresterai
            bescuis et boins bacons salés
          
            et ferrai apprester et paveillons et trés et lanches et escus et
            boins haubers safrés et cofres et sommiers et hÿames gelmés, par coi
            irons a Miekes si tost que revenrés.» Et Bauduïns respont: «Si com
            vous commandés.» O le roy Corborant et les autres chasés s' est de
            Jherusalem partis et dessevrés pour aler a Rohais, ou ses fiex est
            chasés et li .xxx. bastard qu' il avoit engenrés. Lors de
            Jherusalem, la chité honneree, issirent Crestïen a banniere levee.
            Tangrés et Buiemons ont le voie monstree; l' avan garde menerent de
            chelle gent löee. Tant se va esploitant la compaigne senee, qu' il
            ont chelle chité veüe et regardee ou li Bastars estoit, qui le
            chiere ot membree. Par dedens le chité est la nouvelle alee que
            Crestïen venoient pour gaster la contree. Li Bastars de Sebourc a le
            cloke sonnee; le commune assambla et, quant fu aünee, droit a une
            fenestre a se face amonstree; adont les appella sans nulle demouree:
            «Seigneur», dist li Bastars, «or oiés ma pensee: il est bien verités
            vo dame ai espousee et le conte Thieri mis a mort par espee pour che
            que fausement avoit sa vie usee et qu' il voloit a tort, ch' est
            bien chose averee, essillier sa moullier, qui est blanche que fee.
            Or a chascun de vous a mi sa foy juree que vous ne me faurrés tant
            qu' averés duree; je ne vous connois pas, mais s' il [...] vous
            agree, de vous me partirai sans nulle demouree et si vous gerpirai o
            ma moullier löee. Bien et paisiblement s' ert vo pais confremee au
            boin roy Bauduïn, a le brache quarree, si n' arés chi a val ne gerre
            ne mellee. Se je demeure chi, gerre arés cheste annee; et pour tant
            le vous di, se m' ame soit sauvee! que se de moi aidier n' avés
            bonne pensee, de vous me partirai sans point de l' arrestee; et s'
            aidier me volés au trenchant de l' espee, je demourai o vous et soir
            et a vespree.» Et chil sont escriet tout a une volee: «Sire, vous
            demourrés en le nostre contree et nous vous aiderons tant qu'
            averons duree!» Chascuns lieve sa main; alïanche ont juree. Li
            Bastard de Sebourc forment se resjoï quant de chiaus de Rohais le
            parolle entendi, se jura Dame Dieu, qui pour nous mort souffri, que
            jamais n' averra le païs degerpi si averra au roy monstré le coer de
            li ne ja ne li dira qu' il le tient a ami devant qu' il ara fait sur
            lui fait si hardi qu' il sera tous joians quant li ara jehi son
            estre et son estaet et [son] affaire aussi, car se le roys l' avoit
            en bataille saisi et il sceüst le non de son pere genti, tost
            averoit de lui et manaide et merchi; sus se point s' afïoit li
            Bastars dont je di. Li Bastars de Sebourc fist forment a prisier:
            quant vit l' ost crestïenne venir et aprochier, enchois qu' il i
            laissast tré ne tente fichier issi hors de Rohais, o lui maint
            chevalier et maint noble bourgois, qui moult l' avoient chier. Hors
            de Rohais issirent; bien sont .xv. millier; envers les Crestïens s'
            en vont tout le sentier. Tangrés et Buiemons, chil venoient primier;
            quant virent les bourgois venir et aprochier, en conroi se sont mis
            li noble Berruier, chascuns le lanche ou pong et l' escut de
            quartier, s' ont fait maint riche cor sonner et grailloier. Assés
            prés de Rohais, .ij. trais d' arbalestrier, s' alerent encontrer
            pour estour commenchier; a chascune partie s' alerent apointier.
            Chascuns du bien ferir avoit le corps lanier. La peüssiés veioir .j.
            estour si tres fier, l' un mort deseure l' autre verser et
            trebuchier, cherveles espautrer, fendre maint hanepier et ochirre et
            abatre maint auferrant coursier dont li maistre gisoient ochis ou
            sablonnier. Tout li .xxx. bastard dont vous m' öés plaidier se
            tenoient en renc pour l' un l' autre prisier. Chascuns ot .j. blason
            dont li chams fu d' or mier a une crois d' asur, qui moult fist a
            prisier. Ensamble sont adés pour l' un l' autre avanchier, si aidoit
            li .j. l' autre quant en avoit mestier. Li .j. ne volt de l' autre
            partir ne eslongier, ains brochent tout ensamble a loi de bon
            gerrier; tout partout ou il vont font les rens despechier. Buiemont
            abatirent, Tangré font trebuchier: s' il ne fuissent rescous a l'
            espee d' achier, malement lor alast, car le bon bastard fier
            assalirent Tangré, le nob[i]le princhier, et il se desfendoit a
            guise de gerrier. Mais li bastard l' ont fait en .iiij. liex plaier:
            poi faut qu' il ne l' ont mort dedens l' estour plenier. Mais on
            dist .j. parler souvent en reprouvier que li hons qui doit pendre ne
            doit mie noier. Cheste rayson ichi, je le di pour Tangré, que li
            bastard avoient malement atourné:
          
            pas ne devoit morir, point n' estoit destiné; ne devoit pas morir au
            riche branc letré quant par dedens Bollongne, l' amirable freté, fu
            mis a male fin, car on l' ot encrüé: la endroit fu pendus a doel et
            a vieuté pour le mort Godefroit c' on avoit enherbé, dont le
            contesse Ydain en ot telle vieuté que le conte fist pendre, ou tant
            ot de bonté, pröeche et hardement, plains de grant volenté; car li
            estoire dist, dont li ver sont rimé, qu' il n' avoit plus hardi en
            le Crestïenté. A Boullongne morut, ensi com j' ai conté, mais onques
            pïeur mort n' avient en nul regné, car par le mort du conte, dont je
            vous ai parlé, furent dedens Surie, c' on avoit conquesté, esmeüt l'
            un sor l' autre par telle aversité que tout s' entrenïerent li
            Crestïen löé. Bauduïns de Sebourc, dont je vous ai conté, ot
            grandement a faire pour le mort de Tangré; dou linage le Chisne, le
            noble parenté, ne remest plus que lui en chelle roiauté que tout ne
            fuissent mort a doel et a vieuté. Corborans en morut et maint autre
            chasé, et par chest encombrier, par le desloiauté, vint rois
            Salehadins en sa grant majesté, car il trouva no poeple forment
            avalüé, dont il reconquesta mainte noble chité, ensi com je dirai,
            qui m' ara escouté. Or dirai des bastars comment se sont mellé: il
            ont maint Crestïen ochis et afiné; Tangré ont moult blechié, mais on
            l' a remonté. Ja fuissent no baron desconfis et maté quant Corbarans
            i vint, qui son coer a sonné. Bauduïns de Sebourc estoit a son
            costé; chil venoient derrier a .xx. adoubé: en l' estour se
            ferirent, richement ordené. La veïssiés estour et fier et aduré,
            maint noble chevalier a le terre versé; ches arainnes bondissent et
            chil cor ont sonné que tout en retentissent et li champ et li pré.
            Hé, Diex, que li bastard s' i sont bien esprouvé! Tout ensamble se
            tienent rengiet et bien serré: se li .j. en cheioit, li autre l' ont
            levé. Moult estoient l' un l' autre amistable et secré: si doivent
            estre chil de bon sanc engenré. Grande fu l' envaïe parmi le
            praierie; tout li .xxx. bastard i fierent par maistrie. Tout partout
            ou il vont, ont le place widie; nulz ne les ose atendre: trop ont
            chiere hardie. Bauduïns de Sebourc, quant vit le compaignie,
            Corborant apella, qui tant ot seignourrie: «Sire», dist Bauduïns,
            «or ne me chelés mie: qui sont chil chevalier qui portent enseignie
            leur targes par devant d' or fin qui reflanbie a une crois d' asur?
            Quel chose senefie?» «Sire», dist Corbarans, «se Diex me beneïe, se
            sont li traïtour, che m' a dit une espie, qui maintienent la gerre
            au bon roy de Surie. La chité de Rohais ont [si] desconseillie c' on
            n' i fait pour no roy une foeille d' ortie. Mais, par chellui
            Seignour qui de mort vint a vie, si mar ont li glouton le chose
            entoueillie ni au roy Bauduïn le gerre commenchie, trop chier l'
            aquateront: le mort ont desservie.» Lors broche le chaval, des
            esporons l' aigrie, vers les .xxx. bastars a se voie aqueillie. Li
            Bastars de Sebourc a se voie aqueillie, vers le roy Corborant
            chevauche par maistrie. Hé, Dieus, que l' aprochier li donna grant
            haignie! Tellement l' assena de la lanche aguisie que sa targe li a
            desroute et deshartie; la lanche fu si rode qu' elle n' est pas
            ploïe et il l' a si boutee et par tel fellonnie que le roy
            Corborant, qu' Oliferne maistrie, assena tellement, si com l'
            istoire crie, que lui et le cheval, qui estoit de Hongrie, abati ens
            ou champ, voiant sa baronnie. Lors i vint Bauduïns, qui les bastars
            escrie: «Fil a putain», dist il, «li corps Dieu vous maudie!
            Trestous vous ochirai a m' espee fourbie!» Li Bastars de Sebourc,
            quant le vois a oïe, en apella ses freres, quë il ne haï mie.
            «Seigneur», dist li Bastars, «savés que je vous prie? Chius
            chevaliers nous a dit moult grant villonnie; or l' alons assalir
            trestout a une fie, et qui s' i faindera, le corps Dieu le maudie!»
            Dont i vont li bastard, chascuns lance abaissie; a lor pere assalir,
            qu' il ne connoissent mie, ont mis tout leur pooir: nus ne s' en
            faindi mie. La peüssiés veoir une jouste esforcie. Leur pere ont
            abatu delés une cauchie; ains ne fu si dolans a nul jour de sa vie.
            Bauduïns de Sebourc ot moult le coer dolent quant se vit abatu a
            terre si vieument. Il est salis em piés et tres bien se desfent,
            mais ja fust pris par force, se l' istoire ne ment, quant Richars de
            Chammont i vint apertement, Bauduïns Cauderons, qui moult ot
            hardement, le dux Harpins de Bourges et maint autre ensemen. La fu
            grans le bataille et fier li caplement.
          
            Li Bastars de Sebourc va criant hautement: «Seigneur, desfendons
            nous, pour Dieu omnipotent, par coi nostre anemi ne se vantent
            noient qu' il nous aient maté a che commenchement!» Qui veïst les
            bastars ferir moult vassamment, coper testes et bras; maint en ont
            fait sanglent! Bauduïns de Sebourc i fiert hardiement et li roys
            Corborans, ou Oliferne apent, Tangrés et Buiemons, qui estoient
            parent, et Pieres li Hermites, qui moult ot d' essïent, li dux
            Harpins de Bourges et li autre ensement: les bastars reculerent par
            vif efforcement, vers Rohais la chité ont fait repairement. A
            bailles de la ville ot grant tournoiement; la en i ot des mors et
            des ochis gramment: Bauduïns de Sebourc s' i prouva richement: .j.
            sien fil abati a bailles droitement. Et li autre bastard i vienent
            fierement; au rescourre leur frere i ot moult grant content:
            chascuns amoit l' un l' autre, car raysons s' i assent. A bailles de
            Rohais fu grans li paletis. Bauduïns de Sebours s' escria a haus
            cris: «Os tu, mauvais lechieres et traïtres falis, qui au roy de
            Surie as tellement mespris que tu li veus tolir sa terre et son
            païs: che n' est mie raysons, s' est pités que tu vis! Li roys le m'
            a donnee; de moy en ert servis. Je te desfi de Dieu, le Roy de
            Paradis: vien t' ent a moi combatre, voire, par tel devis que, se je
            sui par toy matés et recrandis, je te larai Rohais, si en seras
            servis, et ferai acorder le roy et ses subgis que Rohais la chité
            sera tiene toudis que ja n' en perderas .j. tout soel paresis; et se
            je te conquers, si t' en soies fuïs et eslonges Rohas que n' i soies
            coisis.» Quant li Bastars l' entent, si fu tous residis; son pere ne
            prisa .j. tout soel paresis; lors li dist hautement: «Chevaliers
            posteïs, je ferai le bataille ensi comme tu dis: vous m' averés
            demain, par Dieu de Paradis, mais qu' acordet me soient li parler
            qu' ai oïs.» Bauduïns li acorde. Li Bastars s' est partis; en le
            chité rentra maugré ses anemis. La porte ont refremee et li grans
            pons levis fu relevés a mont et fremés a devis. Bauduïns de Sebourc,
            li chevaliers nouris, fist retraite corner, puis a fait les marchis
            logier devant Rohais dessus les prés flouris. La chité ont assise,
            puis ont .j. conseil pris comment aront le ville et les bourgois
            ochis qui se sont relevet, de coi il valent pis, dont parla Bauduïns
            de Sebourc li gentis. Bauduïns de Sebourc appella Corbarant, Huon de
            Tabarie, .j. damoisel plaisant, Tangré et Buiemont et le vesque
            vaillant et le riche barnage, dont il i avoit tant: «Seigneur», dist
            Bauduïns, «or oiés mon samblant: j' ai empris .j. estour a ce vassal
            poissant qui ensi a mespris au bon roy conquerant. Le bataille ai
            enpris par itel couvenant, se je le puis avoir matet et recreant, de
            Rohais istera et o lui si sergant; jamais n' i enterra es jours de
            son vivant, et me lara le ville, si n' en tenra .j. gant. Et s' il
            me poet conquerre a l' espee trenchant, nous li arons trestout de no
            foi couvenant, la ville li lairons et l' irons acordant au bon roy
            de Surie, Bauduïn l' avenant.» Adont vont a conseil li prinche
            combatant et Bauduïns leur va douchement deprïant que che conseil
            acordent. Chil s' i vont otroiant. Ensement demoura jusqu' a l' aube
            crevant que par l' ost se leverent li petit et li grant. Bauduïns de
            Sebourc ne s' i va arrestant: il vesti l' auqueton, qui fu de
            bougerant, et puis aprés vesti le hauberc jaserant; unes plates
            lacha et puis chaindi le branc, s' avoit cauches de fer de tres bon
            jaserant. Et quant il fu armés de tout a son commant, erroment est
            montés sus le destrier courant et puis mist ens ou chief le hïamme
            luisant et a pris le blason et le lanche trenchant. Es vous .j.
            chevalier qui li va escrïant: «Bauduïns, biau dous sire, par Dieu le
            Royamant, vos champions est ja sus le pré verdoiant, armés de toutes
            armes, montés sus l' auferrant! Par .iij. fois a criet c' on li
            voist envoiant chellui qui contre lui emprist ersoir le champ et
            dist que, s' il ne vient enchois nonne sonnant, que de sa foy mentie
            il l' ira encoupant!» «Hé, Dieux», dist Bauduïns, «comme il se va
            hastant! Ch' est contre son domage et son [en]combrier grant.» Lors
            a dit a ches hommes: «A Jhesu vous commant!» Hors de son paveillon
            va Bauduïns issant; ne per ne compaignon ne va o lui menant. Le
            chevalier regarde le Bastard son enfant, qui fierement l' atent sus
            le lance apoiant, si dist: «Vés la vassal d' un corage vaillant:
            bien samble prex as armes, qui le va regardant!»
          
            Ensement Bauduïns aloit son fil prisant qui moult ot convoitiet a
            veoir son samblant. Li Bastars de Sebourc fu ens ou champ armés, sa
            lance fu a terre, sel tint par l' autre lés; sus l' arestoel s'
            apoie comme vassaus membrés. Et Bauduïns brocha, si est vers lui
            alés; a haute vois li crie: «Chevaliers, vous m' arés! Mais assés
            miex venist, par Dieu qui fu penés, qu' encore ne fuissiés de vostre
            lit levés: ch' est encontre vo mal que si fort vous hastés!» Et li
            Bastard respont: «Par Dieu, vous ne savés: che ne dirés vous mie
            ains que vous m' eschapés! Or me dites comment nous champ est
            acordés.» «Vassaus», dist Bauduïns, «aparmain le sarés: a vous me
            combaterai a fin que vous jurés que se par moy vous estes recreans
            et matés, la chité de Rohais cuite vous me larés ne jamais les
            bourgois vous ne conforterés; et se je sui vaincus, cheste chité
            arés a vo commandement et a pais le tenrés.» «Voire», dist li
            Bastars, «merveilles me contés! Estes vous si grans maistres en
            cestui herités que li baron feront toutes vos volentés? Pas ne vous
            en crerai es jours de mes aés se che ne vous acorde Buiemons et
            Tangrés, Corbarans d' Oliferne, li bons rois couronnés, Huon de
            Tabarie. Mais se cheus m' amenés a fin que chil me jurent ce que dit
            vous avés, je m' i tenrai moult bien. Et je a l' autre lés, pour che
            que je vaurai que tres bien me creés, je vous donrai en pleges, se
            prendre le volés, Orïande ma femme, ou grans est li biautés.»
            «Vassaus», dist Bauduïns, «tel pleges me donrés je ne vous i creroie
            .ij. deniers monaés. Il en a par le monde, si m' aït Diex assés, s'
            il avoient perdut as tables et as dés et femmes et enfans, n' en
            donroient d' assés le monte d' un denier. Autres pleges lairés.»
            «Sire», dist li vassaus, «che est bien verités. Faites venir les
            prinches que je hai demandés et je vous liverai pleges a vostres
            ssés.» Bauduïns retourna galopant vers les trés. .I. chevalier
            apelle, si li dist: «Cha, venés! Alés a Corbarant et se li recordés
            qu' a moy viegne parler: que n' i soit arrestés. Huon de Tabarie o
            lui me ramenés, Buiemont de Sezille et ses cousins Tangrés.» Et
            chius a respondut: «Se com vous commandés.» Ne sai que vous en fust
            nus soursplais devisés: chil vinrent as barons, ensi qu' oï avés.
            Bauduïns de Sebourc les a araisonnés. «Seigneur», dist Bauduïns, qu'
            a Sebourc fu nouris, «ves ci .j. chevalier ou j' ai che champ
            enpris: il voelt que vous jurés les sains de Paradis que se je sui
            par lui en ce champ desconfis, que le siege lairés et ce noble païs
            ne que jamais nul jour tant que vous soiés vis vous ne consentirés
            ne par fais ne par dis que du roy de Surie ne des siens soit assis;
            et il m' ara covent sus le corps Jhesu Cris que se je le conquier
            dessus ches prés floris, qu' il me laira Rohais et le noble
            pourpris.» Et chil ont acordé, mais che fu moult envis; mais pour ce
            qu' il se fïent ens ou noble marcis, ont le chose acordee
            volentiers, non envis. «Or tost», dist Bauduïns, qui fu prex et
            hardis, «vassaus, livres me pleges d' aucuns de vous amis!» Li
            Bastars a mandé ses freres jusqu' a .x.: chil issen de Rohais dessus
            les chevaus gris; entreci qu' au Bastard n' ont arrestance pris. De
            Rohais se partirent li bastard erroment; au Bastard sont venu, qui
            ou champ les atent, se li ont dit en haut sans nul arrestement:
            «Frere, nous sommes chi a vo commandement.» «Seignour», dist li
            Bastars, «or oiés mon talent: alés vous ent en pleges pour moy
            isnelement, car sachiés, seignour frere, que [j' ai] en couvenent
            que, se je sui vaincus et se Diex s' i assent, que la ville lairai
            et tout ce quasement.» Et chil ont respondu: «A vo commandement.»
            «Comment!» dist Bauduïns, au fier contenement. «Estes vous trestout
            frere ensamble proprement?» «Oïl», font li bastard, «par Dieu
            omnipotent, et s' en a en Rohais plus d' otant, vraiement.» «Par
            foi», dist Bauduïns, «je croi chartainement que vous estes bastars,
            quer li coers le m' aprent.» Et chil ont respondu: «Pendus soit qui
            en ment!» Il ont dit a lor frere: «Car prendés vengement de chel qui
            nous apelle bastars sifaitement!» Envers les trés en vont li .x.
            apertement. Li Bastars de Sebourc n' i fist arrestement; il dist a
            Bauduïn a se vois clerement: «Vassaus, je vous desfi de Dieu
            primierement et puis du corps de moy!» Lors hurta vistement le boin
            courant destrier, qui ne coert mie lent. Bauduïns de Sebourc li
            revient ensement. Les lanches abaissierent pour jouster radement;
            des lanches se ferirent par si fier mautalent les lanches ont
            fröees: ne durerent noient. Il s' em passerent outre. Chascuns s'
            espee prent:
          
            au retour qu' il ont fait s' en fierent fermement. Dou pere vers le
            fil i ot grant caplement: li un ne connoist l' autre par nes.j.
            convenent; pour ochirre l' un l' autre avoient grant talent. Es prés
            devant Rohais i ot bataille fiere dou fil contre le pere, qui
            monstroient maniere d' ochirre li .j. l' autre; chascuns fait bonne
            chiere. Li Bastars de Sebourc ne se traist pas deriere: il entoise
            le branc, si va si qu' en costiere le sien pere ferir sus sa targe
            pleniere. Le pointe se fiqua par dessous le gorgiere: le fer i
            entama et percha comme osiere, si que le sanc en fist couler sus le
            chariere. Quant Bauduïns le voit, si reclama saint Piere et a dit:
            «Mere Dieu, roÿne tresoriere, se chius m' assenne ensi, j' arai
            mestier de biere!» Bauduïns de Sebourc, qui tant de bonté a, quant
            vit son sanc a terre, forment li em pesa, si dist que jamais jour il
            ne se prisera s' il ne se poet vengier. Li Bastars li cria: «Par me
            foi, chevaliers, malement vous ira! Vous porrés [...] moult bien,
            ains que partés de cha, que che fu le dëables qui chi vous aporta!»
            Bauduïns l' entent bien, mays poi i aconta; bien se pense a vengier.
            Lors le branc entesa; vers le Bastard s' en vint et le cop li esma.
            Chius lieve son blason, qui le cop redoubta. Et Bauduïns i fiert,
            qui le coer dolant a: de forche et de vertu tellement i frapa qu' el
            fort escut devers son espee embarra: demi piet largement li espee i
            entra. Li Bastars sent le cop; Dame Dieu aoura de che que li espee
            son blason encontra. Et Bauduïns li crie: «Li autres miex ira! Se ne
            fust li blason, vengiés me fuisse ja!» Li Bastars vint vers lui, s'
            espee li monstra. Pour ferir sus l' espaulle le signe fait li a;
            mais il fist .j. rabat, dessus se ravala. Bauduïns tint le frain et
            a mont li tira; le chevaus ou il sist le teste haut drecha. Li
            Bastars de l' espee en joustant li livra; le teste du cheval li
            espee encontra; parmi les armeüres, ou wit qu' il i trouva, entra li
            brans d' achier que li Bastars bouta dessi jusques as heus: ou corps
            li embarra. Le chevaus cheï mors et Bauduïns versa. Si tost qu' il
            vint a terre, en estant se leva; onques plus dolans hons ne but ne
            ne menga: «Hé, Diex», dist Bauduïns, «qu' est ce que m' avenra? J'
            ai fait mainte bataille dela mer et decha; onques ne trouvai homme
            puis qu' a moy s' assambla dont je fuisse grevés, mais chius me
            honnira. Maudite soit li hoere que mes corps le trouva!» Et li
            Bastars s' escrie: «Chevaliers, qu' est ce la? Chertes, ce pose moy
            que vous chevaus gist la: assener vous cuidai aillours, n' en
            doubtés ja.» Bauduïns fu a piet; plains fu de grant esmai. Son
            cheval cheï mort, moult regreta le bai. Il a dit au Bastard: «Vous
            cheval ochirrai se vous ne descendés, le piet li trencherai. Mais
            descendés a piet; nul mal ne vous ferai de ci qu' a ichelle heure
            qu' a terre vous verrai.» Et li Bastars s' escrie: «Ja ne m' i
            fïerai! Mais gardés vous de moy, car je vous honnirai! Par dedens ma
            chité bien tost vous emmerrai. Or vous rendés a moy et je vous
            pardonrai che que mesfait avés; grant honnour vous ferai. Se vous ne
            vous rendés, briement vous tuerai, chertes, au primier cop qu'
            aujourd' ui vous ferai: soiés fis et chartains c' un tel cop vous
            donrai que vous chief et vo teste a .j. cop trencherai: a tout le
            miex venir .j. bras vo coperai, et puis dedens Rohais en prison vous
            menrai.» «Vassaus», dist Bauduïns, «savés que je ferai? Je pense
            moult tré bien qu' a vous pas ne durrai. Or alés querre .j. sac et
            je m' i mucherai.» Bauduïns tint l' espee au poing d' or reluisant.
            Vers le Bastard s' en va moult vistement courant; au cheval le
            Bastard va se bien assenant c' un piet li a copet de s' espee
            trenchant. Li chevaus est cheüs, li Bastars va versant, mais il se
            releva moult tost en sen estant. Vers Bauduïn en va, se li va
            escriant: «Encor ne m' avés mie maté et recreant! Or vous gardés de
            moy d' ore mais en avant!» Lors acole l' escut, le branc va
            entesant. Li .j. va ferir l' autre; ne se vont espargnant: par
            dessus les hïammes se vont maint cop donnant. Les blasons qu' il
            portoient vont en maint lieu copant. Li Bastars de Sebourc avoit
            coer de soudant et ses peres avoit le corps d' un amirant; li .j.
            requeroit l' autre par merveillous samblant. Onques hons ne vit mais
            .j. estour si pesant de .ij. hommes, sans plus, en bataille n' en
            champ. Grande fu la bataille par dessus le praiel. Li peres et li
            fielx faisoient grant maisel, tout estoient desrout li escut en
            cantel. Andoy furent a piet li noble damoisel. Bauduïns de Sebourc
            va ferir le dansel de l' espee d' achier, qui ot trenchant coutel:
          
            le feri tellement qu' il trencha le clavel. En le char li donna a
            che cop tel merel que li sans en raia; free en sont li quaillel.
            Bauduïns li escrie, si dist .j. mot nouvel: «Vassaus», dist
            Bauduïns, «foy que doy saint Marcel, je croy que vous avés tués
            vostre pourchel, car vous finerés bien de tripes plain platel!» Li
            Bastars de Sebourc, quant vit son sanc raier, son escu gete a terre
            et sa lance d' achier; venus est a son pere, le nob[i]le princhier:
            parmi le corps l' ahert, si le prist a luitier. Et Bauduïns l'
            ahert, qui bien sot le mestier; par si grant mautalent va son fil
            espongnier a .j. tour de sa gambe le va si toueillier contre terre
            l' estent. La le fist trebuchier, prés que le coer du ventre ne li a
            fait froissier; nonpourquant l' abati a si grant encombrier que li
            coers li fali: ne se pooit aidier. Quant il revint a lui, si
            commenche a huchier: «A, Bauduïns, biaus pere, Diex vous voeille
            avanchier! Aujourd' ui perderés le Bastard droiturier qui de vous a
            veoir avoit grant desirier: jamais ne vous verrai ne vous franche
            moullier!» Li Bastars sent l' engoisse dont il fu apressés, car
            petit s' en fali ses coers ne fu crevés. Lors a dit li Bastars
            .iiij. mos bien entés: «A, Bauduïns, biaus peres, jamais ne me
            verrés!» Quant Bauduïns l' entent, en estant ch' est levés; il a dit
            au Bastard: «Amis, or vous levés, si me dites, amis, pour Dieu, ne
            me celés! qui est chius Bauduïns que vous chi regretés?» «Vassaus»,
            dist li Bastars, «aparmain le sarés: chertes, che est li peres dont
            je fu engenrés, li plus hardis du monde et li plus redoubtés, li
            plus aventureus et li plus redoubtés, li plus sages du monde, li
            miex emparentés. S' il savoit que par vous fuisse ensement tués, ne
            vous garantiroit royames ne chités ne villes ne chastiaus ou
            fuissiés enfremés! Mais savoir ne le poit; tant sui je plus irés.
            Hé, dame de Sebourc, jammais ne me verrés!» Quant Bauduïns l'
            entent, li sans li est müés; il oste son hïamme, si le geta es prés;
            il a dit au Bastard: «Vostre hÿamme ostés! Bauduïn de Sebourc sui
            par non appellés. Vous estes de Sebourc, puisque vous em parlés:
            .xxx. fielx i laissai quant je m' en sui sevrés.» Quant li Bastars
            l' entent, a genous ch' est getés; son hïamme rosta, puis si s' est
            escriés: «Ahi, peres», dist il, «et c' or me pardonnés che que
            mesfait vous ai! Ains n' avint tel pités que je me sui a vous
            sifaitement mellés! Je sui li .j. des .xxx. bastars que vous avés:
            je delivrai vo freres, ne sai se le savés.» «Oïl», dist Bauduïns,
            «bien le dist Esmerés; Glorians, Alixandres s' est de vous moult
            löés et aussi est Wistaces, li conte honnerés.» «Peres», dist li
            Bastars, «par moi estes navrés, dont je sui coreceiés, dolans et
            aïrés. Je vous prie, pour Dieu, le teste me copés: je l' ai bien
            desservi si voir que Diex fu nés!» «Biaus fiex», dist Bauduïns,
            «pour noient em parlés! Chertes, je sui moult liés que si bien t' es
            prouvés.» Lors le baise et acole. .I. poi ch' est reposés: sus l'
            erbe sont assis; chascuns estoit lassés. Adont i acourut Buiemons et
            Tangrés, Hues de Tabarie, qui tant fu redoubtés, Corbarans d'
            Oliferne, li bons rois couronnés, s' ont dit a Bauduïn: «Estes vous
            rassotés? Qu' est ce a dire, biau sire, que che glout ne tués?»
            «Sire», font li baron, «que ne tolés la vie chellui par cui Rohais a
            esté mal baillie?» «Seigneur», dist Bauduïns, «je ne l' ochirrai
            mie, car chou est mes amis, pour voir le vous affie. Sachiés que ch'
            est mes fielx, se Diex me beneïe: chou est li bons Bastars de
            Sebourc la garnie, qui tant a fait d' onne[u]r a chiaus de sa
            lignie. Sa force ai esprouvee a l' espee fourbie: ains plus hardis
            de lui n' ot armure vestie. J' ai esté .xxx. fois en bataille
            renghie, j' ai fait .ij. champs mortés: li .j. fu en Orbrie, li
            autres a Paris, la chité seignourie, mais onques ne trouvai en
            nesune partie homme qui me fesist tant de maus la moitie comme a
            fait li miens fiex, dont je l' en regratie. Liés sui que j' ai
            trouvé sa char si tres hardie. Jamais ne li faurrai!» Adont la
            compaignie honneurent le Bastard; chascuns si le festie et se li ont
            promis moult tres grant courtoisie. Li autre .x. bastard, cui Jhesus
            beneïe! ont leur pere acolet et baisiet mainte fie. Envers Rohais s'
            en vont, la chité agencie. Quant li bourgois en ont veüt le
            mancolie, des garites lassus de la tour bateillie demandent au
            Bastard quel choze senefie et il lor recorda et lor achertifie qu'
            il n' i a traïson ne mal ne tricherie. Li Bastars de Sebourc au
            bourgois recorda comment en le bataille le sien pere trouva. Orïande
            fu lie quant le choze escouta;
          
            le porte fist ouvrir et a Bauduïn va: pour l' amour son seigneur
            douchement l' acola: Bauduïns de Sebourc grant honnour li fist la.
            Les autres .xxx. bastars par devant lui manda; quant Bauduïns les
            vit, adont baisier les va: «Enfant», dist Bauduïns, «Diex chi vous
            envoia! Liés sui que je vous voi ou païs par decha. Droit a
            Jherusalem li miens corps vous menra; chevaliers vous ferai et mes
            corps vous donra terres et richetés tant qu' il vous souffira.» Li
            Bastars de Sebourc adont li escria: «J' ai esté chevaliers, biau
            sire, lonc tamps a: le me fesist Gaufer, qui puis le compara.» Li
            disners fu cornés; chascuns seoir [al]a. Bien eurent a disner; assés
            on lor donna: et pain et char et vin assés on aporta. Quant vint
            aprés disner, chascuns jouer s' en va: li .j. joue as esquiés, li
            autres behourda; et quant che vint au nuit, chascuns couchier s' en
            va. L' endemain au matin Bauduïns se leva; tous ses .xxx. bastars
            avoec lui emmena; de Rohais sont issut que nuls n' i arresta. Envers
            Jherusalem, ou Diex ressucita, s' en vont li Crestïen; li os se
            desloga. Orïande la belle o son seignour ala. Corbarans d' Oliferne
            ses os en remena. Hues de Tabarie, qui no loy essaucha, [... ... ...
            ... ... ... ... ... ... ... ... ...] De Rohais ch' est li os sevree
            et departie: Corbarans d' Oliferne, Hues de Tabarie et Richars de
            Cammont, ou Corbarans se fie: plus l' amoit Corbarans c' omme qui
            fust en vie et puissedi l' ochist a l' espee fourbie; mais quant il
            le tua, ne le conoissoit mie, car Richars de Cammont, dont je vous
            senefie, ot d' armes de paiens sa jouvente vestie, ensi que vous
            orrés se ma vois est oïe. Tant se va esploitant la noble baronnie
            qu' en Jherusalem vinrent, chelle chité jolie ou Diex ressucita et
            vint de mort a vie. La endroit ont trouvé le bon roy de Surie dedens
            le tour David avoekes Margalie. Toute Jherusalem fu de gens
            raëmplie, de nobles saudoiers et de chevalerie qui devoient aler
            dessus le gent haïe. Li rois les ot mandés, s' ot le chose apointie,
            car il voloit aler a Miekes la garnie et droit a Rochebrune et puis
            conquerre Orbrie. Atant es vous venus Huon de Tabarie, Bauduïn de
            Sebourc et l' autre baronnie; au roy ont recordé com la chose est
            taillie et des .xxx. bastars ont recordé la vie. Et quant li rois l'
            oï, Jhesu Crist en gracie, puis a dit au barons: «Biau seignour, je
            vous prie que me venés aidier sus le gent paienie. Encore i a .v.
            rois en terre de Surie, par cui Crestïenté porroit estre essillie:
            jamais joie n' arai s' aront eüt hasquie: se Godefrois vescust ne
            fuissent pas en vie! Il i est rois Saudoines: Rochebrune maistrie,
            rois Esclamars de Miekes, Ector de Salorie, Taillifers et Marbruns.
            Chil .v., je vous affie, il sont frere germain, si sont de grant
            lignie, et si ont une soer: s' elle estoit baptisie, digne seroit d'
            avoir homme de seignourie. Se de ches roys estoit la plache
            degerpie, jusques en Babilone, le grant chité garnie, n' i aroit roy
            ne duc qui riens me contredie.» «Diex», dïent li baron, «dame sainte
            Marie, con chius roys est poissans et de grant seignourie!» Dont se
            sont escriet trestout a une fie: «Ne vous esmaiés ja, nobles roys de
            Surie: nous vous aiderons tout tant que serons en vie! Alons ou il
            vous plaist, car chascuns vous em prie.»
