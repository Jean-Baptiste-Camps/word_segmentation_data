
Incipit lapidarius
Euacis regis
Arabie quem misit
Neroni imperatori per francigenam linguam scriptum
Hom trouet lisant que
Euax li reis de
Arabie enueiat ad
Neron le emperur de
Rume un liure que il li escrist des natures des pieres de lur manieres et de lur nuns et de lur culurs et en quele tere eles sunt et quele puissance eles unt
Mult hi sunt les uertuz cuuertes mais les aies en ueit hom bien apertes
Li mirie i trouent granz aies a lur medecines et plusurs aises en uient a cels ki seuent ne nuls sages hom ne deit duter que
Deus n  i ait mise grant uertut en pieres altresi cume il at en herbes
Adamas
Adamas est clere cume cristal mais que ele ad colur de fer brunit si la trouet l  um en
Indie
Ele est de si grant durece que ne par fer ne par fu ne pot estre depeciede ne en nule maniere se ço n  est par le chaut sanc del buc u hom la muillet que hom la depiecet sur le enclume od malz et des agues pieres ki en fruissent entaillet hom les altres gemes
Iceste n  est mie greindre de une petite nuiz
Et en
Arabie ad une maniere de adamas ki n  est mie si dure kar hom la pot depecier senz sanc de buc N  est si bele ne de si grant priz ia seit iço que ele seit greinur
Un tierz adamas est en
Cypre li quarz en
Grece A tuz icez est nature a traire fer
Iceste piere usent enchanteur a lur enchauntement et ele dunet a hume ki la portet sur sei force et uertut et si defent de griefs sunges de fanthomes et de tuz uenims et ele tout ires et tençun et ele sanet les forsenez et est a hume defensiun cuntre ses enemis
Ele deit estre close en or u en argent si la deit l  um porter el senestre braz
Achates
Achates est issi apelee pur une ewe ki curt parmi
Sizilie ki altresi ad num
Ele est neire mes que ele ad plusurs figures a la fiede de reis a la fiede de bestes que nature i ad mises
Une altre maniere de achate trouet hom en l  isle de
Crete ki resemblet coral ki at grains cume or
Iceste est bone cuntre uenim
En
Indie rat un  altre maniere de achate u sunt braunches de arbres et farains entalliez
Iceste tout seit et cunfortet ueude
Un  aultre maniere est une encore ki ad odur de mirre quant l  om le art
Un  altre i ad ki at sanguines teches
Une altre ki at colur de cire mais pur ceo que mult en est si est uile
Achate defent home si li dunet force sil fait de bone colur et tel ki dunet bon cunseil e bien en est creut
Sapphirus
Saphir est cuuenable al dei de rei ele est resplendissaunte e semblante al ciel quant il est pur sanz nues si n  est nule ki ait greinur uertut ne bealtéd
Hom le apelet sirtites pur ceo que hom la trouet en la grauele de
Libie aprés les
Sirtes
Mais cele est la mieldre que hom trouet en la terre as
Turcs icele ne tresluist mie
Ele est de si grande uertut que ele est par dreit apellee gemme de tutes gemmes
Ele cunfortet le cors e tient les membres entiers et ueint boisdie e enuidie e tolt pour
Ele getet home de prisun et desliet de forz liens e ele est bone a faire acorde e ele est mieldre a uedeir que nule aultre en l  ewe les figures ki dient les choses ki ainz ne furent seues A medicine reualt kar ele refreidet hume ki a trop grant chalur dedenz et ki trop suet e si hom la triblet od lait si est bone a saner maluais malauns
Ele est bone as oilz et a dolur del chief e al mal de la langue
Mais ki la portet deit estre mult chastes
Iaspis
Iaspes sunt de dis et set manieres et ele est de mutes culurs e creist en multes parties del siecle
Mais cele est la mieldre ki est uerte et tresluisaunte e cele ki ad mieldres uertuz
Ki chastement la ported ele defent de fieure et de ydrope et ele uault a femme ki uait de sun uentre et ele est a hume defensiun et fait améd e puissaunt et osted fantosme
Sa force est greinur en argent que en or
Smaragdus
Smaragde ueint tutes choses de uerdur
Ele est de sis manieres car ele est de
Sithia et ele est de
Bractenie et ele est de
Nil ki uient de parais e une maniere apeled hom calcedonie
Cele de
Scithia est mielz preisiede que unes genz ki unt num
Arismaspi tolent a griffuns
Cele est la mieldre ki est si clere que hom pot uedeir parmi ki taint le air ki li est prof
Ele ne muet sa bealtéd ne pur soleil ne pur lumiere la nuit ne pur umbre
Cele ki est plainne est bone a mirer sei enz ke
Neron soleit aueir un esmireur quant il esgardout ses deduiz
Iceste pierre est a enquerre choses par ewe
Ele acreist richeise a celui ki chastement la ported et ele fait a hume parler et acceptable
Se hom la ported al col pendue sil garrat de une maluaise fieure ki ad nun emitretus et ele ualt encontre gute chaiue et ele amended les oilz a celui ki l  esguarded e ele osted tempeste et luxurie et ele deuient plus encre uerte si hom la leuet en uin et puis est uincte de olie uert
Sardonyx
Sardoine est de dous pieres de sardine et de onicle
Ele ad de cez dous pieres treis colurs ker le blaunc i est sur le neir et le ruge sur le blaunc
Ceste est de cinc manieres mais cele ki les treis culurs ad bien deuisees e nient entremellees cele est la mielz preisede e nule cire n  i aert
Ele cuuient a umble hume et a chaste
Altres uertuz ne trouai de li escrites
De
Arabie uient et de
Indie
Chrysolithus
Grisolite est semblante a ewe de mer si ad dedenz cume un grein de or et estencele cume fu
Ele est mult bone a porter sur sei contre naturals pours ki l  ad perciede et dunches met parmi le pertus seie de asne si em pot l  um dechacier les diables
Al senestre braz deit estre pendue
Ele uient de
Ethiope
Beryllus
Beril est furmee si que ele ad sis aungles pur aueir greingnur clartét
La bone ad culur de olie et de ewe de mer
Ele nus uient de
Inde
Iceste portet amur entre hume et femme et fait honur a celui ki la ported et ele art la main a celui ki le estreint
Le ewe u ele ad geut ualt as oilz malades et si hom la beit ele tout rutes et suspirs et ele uault a tutes les dulurs ki auienent al feie
De ceste sunt nof manieres
Topazium
Topace uient de un  hille ki altresi est apelee
Ele est pur ceo plus chiere que hom poi en trouet
Ele est de dous manieres la une ad colur de mier or e la altre est un poi plus clere
Ele ualt al fi et ceo dient que ele sent la lune
Elle fait la buillante ewe cesser de buillir
Ele uient de
Arabie
Hyacinthus
Iagunces sunt de treis manieres granates et citrines et ewages
Tutes cunfortent et tolent tristur et uaines suspeciuns
Chescuns sages periers priset plus les granates
Eles hunt la plus bele culur et meins en trouet hom
Le ewage est clere al serei e obscure al nuble tens
Mais cele ewage est meldre ke nul dure ne trop obscure ne trop clere n  est mais de tempree culur et purpre
Ele refreided quant hom la met en la buche
Pur duresce ne pot estre entallee se n  est od la piece de l  adamas depeciét
La citrine iagunce est pale et pur ceo est plus uile
Mais laquele iagunce que hom portet u en deit u al col pendue seurement puet aler en altre terre senz pour de engrutement et a ses ostels serrat et de ceo que il resnablement querrat ne auerat escondit
Iceste gemme uient de
Ethiopie
Amethystus
Ametiste ad purprin culur et cume uiole u altretele cume gutte de uin u cume rose munde
Tele i ad ki turnet alques a blaunchur altre cume ruge uin meslét od ewe
De
Inde nus uient legiere est a entallier e cuntrarie est a eniuerer
Chere sereit par dreit se tant n  en fust mais ore est uile quant taunt en est
Ele est de cinc manieres
Alectorias
Allectorie creist el uentre al chapun puis que il ad estéd treis aunz e creist tuz iurz taunt que il ait set aunz mes ele ne creist greindre de une feue
Ele est clere cume cristal u cume ewe e ele dunet ad hume uictorie ki la ported e si hume ki ad grant seit la met en sa buche ele li esteint la seit
Plusurs reis unt uencues lur batalles par la allectorie
Ele rameinet bien les dechaciez e cunquert a hume bons amis et fet hume bien parlaunt et amét et ele ualt mult a haunt de femme duner et bone est a aueir a femme ki uult estre amee de sun barun
Ki uult que ele ait ceste uertud si la portet en sa buche
Hieracitis
Geratite est neire si est de tele nature que si hom leued sa buche et met la desuz sa lange en eire puet dire que uns altres hom penset de lui et femme ne li purrat ueer nule rien que il li querget de sa uolenté fere
Iceste piere pot hom issi pruuer unget un hume de miel et de lait sil metet hors al soleil la u mult ait musches si ait la piere en sa buche ia nule des musches ne l  attucherat et si hom le ostet sil puinderunt
Chelidonius
Celidoine est une piere que hom trouet el uentre a l  arunde ele n  est mie mult bele et nequedent ueint ele les beles de utilitét
Ele est de dous manieres et de dous culurs ele est neire et ruge
La ruge est bone encuntre passiun ki prent hume par luneisuns dunt il chiét et dunt il afolet et ele sanet les forsenez et les langurus et celui ki la portet fait ele bien parlant et bien amét
Hom la deit porter liede en linge drap pendue al senestre mahustre
Mais la neire si hom la portet en meesme la maniere aiet a home a parfaire granz choses si il les cumencet si li est aie cuntre manaces e ires de reis et de princes
Le ewe u ele est lauee ualt os oilz malades
Icele meesme liede en linge drap teint en safran toult bien la fieure restreint bien humurs ki nuisent al cors
Gagates
Gaiét naist en une cuntree ki ad num
Litia si est bien prof gemme
Mais la meillur del siecle est en
Bretaigne maiur ki ore est
Engleterre
Luisante est et neire et legiere et plaigne
Quant ele est eschaufee par freier si atrait la paille ki prof li est
Ele art en ewe et ele esteint en olie
Ele est bone a porter a cellui ki ad enfleure entre quir et char cume hom enfundud
La pudre del iaiét lauee en ewe cunfermet les denz ki crollent
Par le estuue desuz rent a femme ses natures
Quant hom le art se hom ki ait gutte chaiue sent le odur en eire chiét
Le odur del iaiét ars dechacet serpenz e mult est cuntrarius as diables
Mult aiet a icels ki unt les uentres turnez et a icels ki les corneilles tendent
Ele desfeit sorceries et charmes et si cume hom dit esprouet uirginitét
Si femme ki uait de sun uentre beit le ewe u ele ait geut enz treis iorz et treis nuiz en eire garist
Magnes
Magnete est une piere ki fut trouee entre une gent ki unt num
Tragodite e en
Indie en truuet l  um
Ele ad culur de fer et trait le fer
Dendor le enchanteur le usat mult pur ceo que il saueit que ele ualeit mult a enchantement et en aprof la usat
Cyrcé la merueilluse sorciere e entre les
Turcs fut cest esperment fait de li e bien est seut que cil ki uult saueir si sa femme est auultre u nun metet la magnete suz le chief sa femme quant ele dormirat e si ele est chaste ele le beiserat en dormant et si ele est auultre elle charrat del lit issi cume hum la butast de sa main et ceo est par une odur que la piere dunet
Si li leres entret en une meisun pur embler e il metet en la meisun par l  uis uifs charbuns et il metet desus la puldre del magnete isi que li fum uoist encuntre munt par quatre aungles tuit icil ki serrunt en la maisun s  en fuirunt altresi cum si la maisun uolsist chaier e si purrat li leres prendre ceo que li plairat
Ele portet cuncorde entre home et dunet a hume graze et dulce parole e sens de desputer
Se hom le dunet a beiure od mulse si expurget ydrope et la puldre est bone a arsun et a eschauldeure si hom la met desus
Coralium
Coral est une piere ki creist en la mer altresi cum arbre si est uerte la u ele creist
Mais quant ele uient a laer si endurcist et deuient ruge
Ele resemble a une braunchete si n  est mie plus lunge de demi piét ele est mult bone a porter sur sei kar cum dient les aucturs
Zoraster et
Metrodorus ele osted fuildre e tempeste et si hom la getet en uigne u entre oliuers u el chaunp od la semence ele les defent de gresille et de tuz mals orez et ele fait multiplier fruiz ele osted fantosme et ele dunet bon cumencement et bone fin
Corneolus
Corneole est obscure piere et nequedent ad grant uertuz ker ele tolt ires de desputaunz e cele ki ad culur de laueure de char ele estanchet sanc de tuz membres mais mesmement de femme ki trop ad de ses flurs
Lyncurium
Ligurium est piere ki creist de la date de une beste ki ad num linz ki uoit parmi piere e parmi fust
La beste cuuret sa date od la grauele que hom ne puisset truuer la piere
Teofrastus dit que ele ad culur d  electre e que ele atrait la paille e que ele toult dolur del uentrail et le galniz et meneisun
Aetites
Echite est numbree entre les meillures pieres
Li aigles la prent es deforaines parties del mund si la portet a sun nith que ele le defende
Iceste piere ad une altre dedenz sei et pur ceo dit l  um que ele est bone a femme enceinte que ele ne perdet sun enfaunt ne que ele ne trauailt a l  enfanter e le deit aueir pendue a sun senestre braz
Ele defent home ki la portet de iuerece et ele acreist richeise et fet amer celui ki l  ad et ueintre le fait e enfanz guardet seins et tolt gute chaiue et si hom ad suspeciun de aucun hume que le uoillet enpuisuner prenget le echite si la metet desuz le uaisel dunt il deit mangier et si il est culpables de la felunie que il l  ait pensee ia nule rien ne li passerat le col del mangier
Iceste piere si purrat estre russe hom la trouet en le occean ki auirunet le siecle
Sanz iceste ne punt nul egle et ele uault a l  enfaunter
Gagatromaeus
Gagatromeu est une piere ki est tachelee cume pel de cheuerol
Se prince la porte quant il uait a batalle champel ses enemis purrat chacier que ia ne l  oserunt attendre
Selenitis
Selenites est aultretele cume iaspe uerte
Hom l  apelet seinte piere pur ceo que ele creist od la lune et decreist et ele dunet amur et ele ualt a corpus
Iceste naist en
Perse
Ceraunius
Ceraunius est une piere ki chiét ot fuildre
Ki chastement la portet ia fuildre nel ferrat ne maisun ne nef u ele est ia n  iert perilliede par esturbeillun ne par fuildre
Bone est a ueintre batailles et plaiz
Ele dunet dulz sumnes et beals sunges
Ele est de dous culurs
Heliotropium
Eliotropia est de tele nature que se hom la met en uaisel encontre le soleil ele fait le soleil deuenir ruge e si fait nuuel eclipsim e en poi de tens fait ele buillir le uaissel et geter le ewe cume se il plust
Ki la portet puet prophetizer meintes choses ele dunet a home bon los et santét ele estanchet sanc et ele est cuntre uenim et encuntre boisdie e ki prent l  erbe ki altresi ad num eliotropia od le charme ki i afiert si la metet od la piere il pot aler la u il uoldrat ia hom nel uerrat
Ele uient de
Ethiopie et de
Cypre e de
Afriche
Ele est altretele cum esmaragde si ad guttes sanguines
Hephaestitis
Epistites est ruge e resplendissante
Ele est de tiele uertut que ele tolt a la chaldiere buillante sun buillir et que ele en poi de tens refreidet l  ewe
Ele ostet de la terre ki est semee oisaus et laustes e gresilles e esturbellun et ele defait mellees et feit hom seur
Quant hum la met el rai del soleil si rent clartét cume fu
Ele se uult porter del senestre braz uel part
Haematitis
Ematites ad num de sanc
Naturelement est confortatiue
La delie puldre de l  ematite methlee od glaire de oef ostet aspertez de palpebres et si esclariet la ueue
Ki la limet a la cuz od le ius de la ruge pume u od ewe e le dunet a celui ki escrachet sanc et ad malauns saner est bone et restreint flurs a femme quant ele trop en ad
Ele osted char ki surcreist en plaie et estanchet meneisun e od uin est bone a beiure cuntre uenin e cuntre morsure de serpent e od miel ualt mult a oilz duillanz e la piere depiecet
Ele uient de
Affrike et de
Ethiope e de
Arabie
Paeanitis
Peanites est femele kar ele cunceit e enfauntet une altre piere et pur ceo ualt ele mult a femme ki uait de sun uentre
Medus
Medus naist en la terre as
Turcs ki dunet mort et uie kar ki l  esmult od lait de femme ad une aspre cuz si la met as oilz a cellui ki lungement ad perdue sa ueue ele li rent
Mais la cuz deit estre uerte
Se hom la destempret en meesme la maniere od lait de berbiz ki n  ait eud fors un aignel et icel masle ele ualt mult encontre uielz poacre et en cele maniere ualt ele mult cuntre corpuls et de ceste guarissent les reins
Hom le deit en argent estuier quant ele est destempree et duner a user a ieun
Mais ki la destemprast od ewe si la dunast od tute la limeure de la uerte cuz a lauer oilz ki s  en lauereit auoglereit ki la beust uomireit sun pulmun et si murreit
Ceste piere est tute neire mes ses uertuz ne sunt mie neires tutes kar eles sunt blanches quant eles aient et neires quant eles nuisent
Chelonitis
Chelonites est une piere que un limaçun portet en
Indie ele est purpre et uaire
Si hom ad lauee sa buche e la metet suz sa lange taunt cum la lune est creissante purrat il deuiner des le matin iesque a midi et el decurs deuant le iur et quant ele est prime dunc duret la poesté tute iur e altresi quant ele est quinzieme
Ceste ne crient fu nul
Crystallus
Cristal est glace enduree par mulz aunz si cume asquanz dient et pur ceo dient que ele retient la culur et la freidure de la glace
Altres l  esdient kar en plusurs cuntrees neist u nule si grant force n  est de freidure
Iceste piere conceit bien le fu el rai del soleil et bien esprent la tundre
Asquanz en funt puldre si la dunent a beiure a nurrices pur aueir plus lait si dient que mult ualt
Galactites
Galactida ad culur de fer e femme ki la beit od mulse ele li multeplie lait mes ele la deit user deuaunt mangier aprof bain
Si ele est perciede e un fil de laine de berbiz preinz seit mis par mi et hom la pendet al col a la nurrice si reualt
Si femme uait de sun uentre si li lit hom a la quisse et se hom en fait puldre et hum la destempred od sel et od ewe et hom en aruse la falde dedenz et dehors si deuendrunt les berbiz laitieres et ruigne ne lur auient mie et ceo dient les anciens ki ceste piere portet ele li ualt aultretant cume tutes les altres
Se hom la ported en la buche et ele remetet si li trublet le sens
Hom la trouet el
Nil
Quant hom la friet a la cuz dunc ad ele colur et sauur de lait
Oritis
Orites est neire et rounde
Ele ualt mult contre uenim et contre morsures de bestes et de serpenz
Se hom la triblet od olie roset et hom le met ki uait par deserz entre fieres bestes et od sei ad le orite ki turne od uerdur et ad blanches taches ele defent celui de morsure et de bleceure de ferains et de serpenz
La tierce maniere de orite est plus pressiede ker ele est de l  une part aspre cume s  ele fust pleine de clous et de l  altre part pleine cume fer esmulut
Femme ki la portet sur sei ne enceinte mie et si enceinte la ported ele pert sun enfaunt
Hyaenia
Hienia est une piere que une beste porte en la purnele de l  oil ki ad num hiene
Iceste piere si cume noz aunceisurs distrent fait hume deuin se il la tient suz sa lange si que sa buche seit einz lauee
Liparea
Liparea est en
Libie et si est de tiele nature que tute saluagine uient de gred a celui ki la portet ke il en purrat prendre asez senz chacier
Enhygros
Enidros pluret tuz iurs et degutet si que ele n  est mie pur ceo mendre
Iris
Yris est en
Arabie et en la
Ruge
Mer
Ele ad semblance de cristal
Si hom la tient el rai del solel ele fait en la pareit un umbre ki resemble a l  arc del ciel
Androdamas
Androdamma est furmee cume deit quarree et ad colur de argent
Si la trouet hom en la grauele de la
Ruge
Mer
Ele est de si grant uertut que la u ele est ne puet remaindre ire ker ele dunet leece et asuage curage
Margarita
Perle est en la musle et si ad num unio pur ceo que ia n  i aurat fors une
Li sage dient que les musles sunt ouertes cuntremunt si receiuent la rusee del ciel et de ceo creissent les perles de la rusee del matin deuienent blanches et cleres et de cele del seir deuienent obscures
Les iofnes musles portent plus cleres que les uielles
Tant cum plus receit de la rusee taunt est la piere u la perle groisseur mais nule n  est groissur de demie unce
Se il tune quant eles receiuent la rusee dunc perissent les perles
En
Indie naissent et en la grant
Bretaigne
La perle est atempree entre le chaut e le freit et ele est muiste et ele est seche
La grendre est de maiur uertut que la mendre et la clere plus uertuose que la oscure e la runde mieldre que la beslunge
Proprement ualt a gute cural e a ceo que cuer tremblet et a cels ki unt poür si ne seuent pur quei
Le saunc esclairet del cors sin ostet la neire cole et si il est trop espés si l  atenuiet les oilz confortet
Aristotiles dist
Io ui asquanz ki destemprerent les perles si en lauerent les taches blaunches del cors si s  en alerent
La perle est bone contre ceo que oilz estendent trop
Alquanz dient que hom put metre les eschales des musles en liu des perles en medecine
Pantheros
Pantere est de multes culurs neire ruge uerte pale purpre et ad colur de rose
Tutes cestes culurs ad ele ensemble
Ki la ueit le matin ia le ior n  iert uencuz en bataille ne en nule afere
Pantere est une beste de
Indie de diuerse culur dunt bestes unt pour e ceste piere est apelee suentre li
Chalcophonos
Calcofanos sonet et retentist quant hom la fiert
Ki chastement la portet ele li dunet dulce uoiz si ne esroerat pas ele si est neire
Molochitis
Melochites guardet enfanz od la uertut que il ad e tolt que nule mesauenture ne lur poet auenir
Ele est bele kar ele ad une crasse uerdur si resemblet smaragde
De
Arabie uient
Tecolithus
Cecolitus resemblet nuel de oliue uil a ueer mais de mult grant uertud est kar si hom la destrempet od ewe et dunet a beiure ele fraint la piere et bien expurget la uessie de la grauele
Diadochos
Diadocos est bone a cels ki uolent les secrez deuiner par ewe ne nule piere ne ualt plus que ceste
Mais se ele atuchet a mort hom si pert sa force pur ceo que seinte piere est et het la mort
Dionysias
Dionisia est neire si est degutee de ruges gutes
Quant ele est triblee od ewe si ad odur de uin et nequedent tolt iuereces
Chryselectrum
Criselectre ad colur de or et de electre
Iceste piere ad colur bele le matin et puis muet alches sa colur et sa bealtét
Ele est de tele nature que nule rien el siecle ne esprent plus tost que ele fait quant hom la tochet a feu
Onyx
Onicle portee al col pendue u en deit fait grefs sunges sunger et fet tençuns et fet enfanz bauus
Ele uient de
Arabie et de
Indie si est de cinc maneres
Sardius
Sardine est apelee de une ihlle u ele fud primes trouee
Ele est ruge et la plus uile des gemmes
Ele n  ad nule uertud fors la bealtéd
Asquanz dient que ele tolt sanglutement et contratiun de nerfs et tout ki sur sei l  at a l  onicle ses mals
Chrysoprasus
Crisoprassus naist en la terre de
Ethiopie ki par iur ad altretele colur cume or et par nuit dunet clartét cume fu
Chrysoprasus
Crisopras uient de
Indie ele ad colur de ius de porrete si ad gutes cume or
Ne trouai unques ses uertuz escrites
Alabandica
Alamandine ki uient de une terre de
Asia ki ad nun
Alabandine
Ele resemblet si a sardine que grief est a cunuistre la une de l  altre
Carbunculus
Carbuncle ueint tutes ardauntes pieres kar ele getet rais de tutes parz cume charbun uif et pur iceo ad num charbuncle
Par nuit est clere et iur nient
Hom la trouet en
Libie
Asbestos
Abestos est en la cuntree de
Arcadie si ad colur de fer
Ele est de meruelluse nature kar se ele une feiz est esprise ele art tuz iurs mes
Sagda
Sadda est grieue a trouer sur tutes les altres gemmes ki sunt kar ia ne serreit trouee se ele ne se aersist as planches de la nef ker ele aert si fermement que hom ne la puet oster se hom ne taillet le fust
Ele ad culur de maruil
Se uient de la terre des
Caldeus
Chalazias
Gelange dunet bealtét a altres gemmes
Ele est si dure que en nule maniere ne pot estre depeciede et tuz iurs est freide ne ia ne pot estre eschaufee
Hexacontalithos
Exaconzalitos est de seisante colurs et tutes les at en petit de liu
Hom la trouet en
Libie ot les
Tragodites
Prasius
Prasius est contee entre gemmes mais n  est mie chiere kar ele n  at nule utilitét fors que ele est uerte e auient en or
Altre maniere en est ki ad uainetes sanguines
La tierce maniere ad treis figures blanches
Pyrites
Pirites est falue ele ne sufre mie ke hum le estreignet kar ele art la main quant hum le estreint
Cestes sunt les doze pieres auctoriziees iaspis saphir calcedonie smaralde sardonie sardine crisolite berille topazion crisopras iacincte ametiste 