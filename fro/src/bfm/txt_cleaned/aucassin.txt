C 
EST D 
AUCASIN
ET
DE
NICOLETE
Qui uauroit bons uers oïr del deport du uiel antif de deus biax enfans petis
Nicholete et
Aucassins des grans paines qu  il soufri et des proueces qu  il fist por s  amie o le cler uis dox est li cans biax lis dis et cortois et bien asis
Nus hom n  est si esbahis tant dolans ni entrepris de grant mal amaladis se il l  oit ne soit garis et de ioie resbaudis tant par est douce
OR
DIENT
ET
CONTENT
ET
FABLENT que li quens
Bougars de
ualence faisoit guere au conte
Garin de
Biaucaire si grande et si meruelleuse et si mortel qu  il ne fust uns seux iors aiornés qu  il ne fust as portes et as murs et as bares de le uile a cent ceualiers et a dis mile sergens a pié et a ceual si li argoit sa terre et gastoit son païs et ocioit ses homes
Li quens garins de
Biaucaire estoit uix et frales si auoit son tans trespassé
Il n  auoit nul oir ne fil ne fille fors un seul uallet cil estoit tex con ie uos dirai
Aucasins auoit a non li damoisiax
Biax estoit et gens et grans et bien tailliés de ganbes et de piés et de cors et de bras il auoit les cauiax blons et menus recercelés et les ex uairs et rians et le face clere et traitice et le nes haut et bien assis
Et si estoit enteciés de bones teces qu  en lui n  en auoit nule mauuaise se bone non mais si estoit soupris d 
Amor qui tout uaint qu  il ne uoloit estre ceualers ne les armes prendre n  aler au tornoi ne fare point de quanque il deust
Ses pere et se mere li disoient
Fix car pren tes armes si monte el ceual si deffent te terre et aïe tes homes s  il te uoient entr  ex su defenderont il mix lor cors et lor auoirs et te tere et le miue
Pere fait
Aucassins qu  en parlés uos ore
Ia
Dix ne me doinst riens que ie li demant quant ere ceualiers ne monte a ceual ne que uoise a estor ne a bataille la u ie fiere ceualier ni autres mi se uos ne me donés
Nocholete ma douce amie que ie tant aim
Fix fait li peres ce ne poroit estre
Nicolete laise ester que ce est une caitiue qui fu amenee d  estrange terre si l  acata li uisquens de ceste uile as
Sarasins si l  amena en ceste uile si l  a leuee et bautisie et faite sa fillole si li donra un de ces iors un baceler qui du pain li gaaignera par honor de ce n  as tu que faire
Et se tu fenme uix auoir ie te donrai le file a un roi u a un conte il n  a si rice home en
France se tu uix sa fille auoir que tu ne l  aies
Auoi peres fait
Aucassins ou est ore si haute honers en terre se
Nicolete ma tresdouce amie l  auoit qu  ele ne fust bien enploiie en li S  ele estoit enpereris de
Colstentinoble u d 
Alemaigne u roine de
France u d 
Engletere si aroit il assés peu en li tant est france et cortoise et de bon aire et entecie de toutes bones teces
OR
SE
CANTE
Aucassins fu de
Biaucaire d  un castel de bel repaire
De
Nicole le bien faite nuis hom ne l  en puet retraire que ses peres ne l  i laisse et sa mere le manace
Di ua faus que uex tu faire
Nicolete est cointe et gaie ietee fu de
Cartage acatee fu d  un
Saisne puis qu  à moullié te uix traire pren femme de haut parage
Mere ie n  en puis el faire
Nicolete est de boin aire ses gens cors et son uiaire sa biautés le cuer m  esclaire bien est drois que s  amor aie que trop est douce
OR
DIENT
ET
CONTENT
ET
FLABLENT
Quant li quens
Garins de
Biaucare uit qu  il ne poroit
Aucassin son fil retraire des amors
Nicolete il traist au uisconte de le uile qui ses hon estoit si l  apela
Sire quens car ostés
Nicolete uostre filole
Que la tere soit maleoite dont ele fu amenee en cest païs C  or par li pert iou
Aucassin qu  il ne ueut estre ceualiers ne faire point de quanque faire doie et saciés bien que se ie le puis auoir que ie l  arderai en un fu et uous meismes porés auoir de uos tote peor
Sire fait li uisquens ce poise moi qu  il i ua ne qu  il i uient ne qu  il i parole
Ie l  auoie acatee de mes deniers si l  auoie leuee et bautisie et faire ma filole si li donasse un baceler qui du pain li gaegnast par honor de ce n  eust
Aucassins uos fix que faire
Mais puis que uostre uolentés est et uos bons ie l  enuoierai en tel tere et en tel païs que ia mais ne le uerra de ses ex
Ce gardés uous fait li quens
Garins grans maus uos en porroit uenir
Il se departent
Et li uisquens estoit molt rices hom si auoit un rice palais par deuers un gardin
En une canbre la fist metre
Nicolete en un haut estage et une uielle aueuc li por conpagnie et por soisté tenir et s  i fist metre pain et car et uin et quanque mestiers lor fu puis si fist l  uis seeler c  on n  i peust de nule part entrer ne iscir fors tant qu  il i auoit une fenestre par deuers le gardin assés petite dont il lor uenoit un peu d  essor
OR
SE
CANTE
Nicole est en prison mise en une canbre uautie ki faite est par grant deuisse panturee a miramie A la fenestre marbrine la s  apoia la mescine ele auoit blonde la crigne et bien faite la sorcille la face clere et traitice ainc plus bele ne ueïstos
Esgarda par le gaudine et uit la rose espanie et les oisax que se crient dont se clama orphenine
Ai mi lasse moi caitiue por coi sui en prison misse
Aucassins damoisiax sire
Ia sui iou li uostre amie et uos ne me haés mie por uos sui en prison misse en ceste canbre uautie u ie trai molt male uie mais par
Diu le fil
Marie longement n  i serai mie se iel puis faire
OR
DIENT
ET
CONTENT
ET
FABLENT
Nicolete fu en prison si que uous aués oï et entendu en le canbre
Li cris et le noise ala par tote le terre et par tot le païs que
Nicolete estoit perdue li auquant dient qu  ele est fuie fors de la terre et li auquant dient que li quens
Garins de
Biaucaire l  a faite mordrir
Qui qu  en eust ioie
Aucassins n  en fu mie liés ains traist au uisconte de la uile si l  apela
Sire uisquens c  aués uos fait de
Nicolete ma tresdouce amie le riens en tot le mont que ie plus amoie
Aués le me uos tolue ne enblee
Saciés bien que se ie en muir faide uous en sera demandee et ce sera bien drois que uos m  arés ocis a uos deus mains car uos m  aués tolu la riens en cest mont que ie plus amoie
Biax sire fait li quens car laisciés ester
Nicolete est une caitiue que i  amenai d  estrange tere si l  acatai de mon auoir a
Sarasins si l  ai leuee et bautisie et faite ma fillole si l  ai nourie si li donasce un de ces iors un baceler qui del pain li gaegnast par honor de ce n  aués uos que faire
Mais prendés le fille a un roi u a un conte
Enseurquetot que cuideriés uous auoir gaegnié se uous l  auiés asognentee ne mise a uo lit
Mout i ariés peu conquis car tos les iors du siecle en seroit uo arme en infer qu  en paradis n  enterriés uos ia
En paradis qu  ai ie a faire
Ie n  i quier entrer mais que i  ai
Nicolete ma tresdouce amie que i  aim tant c  en paradis ne uont fors tex gens con ie uous dirai
Il i uont ci uiel prestre et cil uiel clop et cil manke qui tote ior et tote nuit cropent deuant ces autex et en ces uiés creutes et cil a ces uiés capes ereses et a ces uiés tatereles uestues qui sont nu et decauc et estrumelé qui moeurent de faim et de soi et de froit et de mesaises icil uont en paradis aueuc ciax n  ai iou que faire
Mais en infer uoil iou aler car en infer uont li bel clerc et li bel ceualier qui sont mort as tornois et as rices gueres et li buen sergant et li franc home aueuc ciax uoil iou aler et s  i uont les beles dames cortoises que eles ont deus amis ou trois auoc leur barons et s  i ua li ors et li argens et li uairs et li gris et si i uont herpeor et iogleor et li roi del siecle auoc ciax uoil iou aler mais que i  aie
Nicolete ma tresdouce amie aueuc mi
Certes fait li uisquens por nient en parlerés que ia mais ne le uerrés et se uos i parlés et uos peres le sauoit il arderoit et mi et li en un fu et uos meismes porriés auoir toute paor
Ce poise moi fait
Aucassins se se depart del uisconte dolans
OR
SE
CANTE
Aucassins s  en est tornés molt dolans et abosmés de s  amie o le uis cler nus ne le puet conforter ne nul bon consel douer
uers le palais est alés il en monta les degrés en une canbre est entrés si comença a plorer et grant dol a demener et s  amie a regreter
Nicolete biax esters biax uenir et biax alers biax deduis et dous parlers biax borders et biax iouers biax baisiers biax acolers por uos sui si adolés et si malement menés que ie n  en cuit uis aler suer douce amie
OR
DIENT
ET
CONTENT
ET
FABLENT
Entreusque
Aucassins estoit en le canbre et il regretoit
Nicolete s  amie li quens
Bougars de
ualence qui sa guerre auoit a furnir ne s  oublia mie ains ot mandé ses homes a pié et a ceual si traist au castel por asalir
Et li cris lieue et la noise et li ceualier e li seriant s  arment et qeurent as portes et as murs por le castel desfendre et li borgois montent as aleoirs des murs si ietent quariax et peus aguisiés
Entroeusque li asaus estoit grans et pleniers et li quens
Garins de
Biacaire uint en la canbre u
Aucassins faisoit deul et regretoit
Nicolete sa tresdouce amie que tant amoit
Ha fix fait il con par es caitis et maleurox que tu uois c  on asaut ton castel tot le mellor et le plus fort et saces se tu le pers que tu es desiretés
Fix car pren les armes et monte u ceual et defen te tere et aiues tes homes et ua a l  estor ia n  i fieres tu home ni autres ti s  il te uoient entr  ax si desfenderont il mix lor auoir et lor cors et te tere et le miue et tu ies si grans et si fors que bien le pués faire et farre le dois
Pere fait
Aucassins qu  en parlés uous ore
Ia
Dix ne me doinst riens que ie li demant quant ere ceualiers ne monte el ceual ne uoise en estor la u ie fiere ceualier ne autres mi se uos ne me donés
Nicolete me douce amie que ie tant aim
Fix dist li pere ce ne puet estre ançois sosferoie io que ie feusse tous desiretés et que ie perdisse quanques g  ai que tu ia l  euses a mollier ni a espouse
Il s  en torne et quand
Aucassins l  en uoit aler il le rapela
Peres fait
Aucassins uenés auant ie uous ferai bons couuens
Et quex biax fix
Ie prendrai les armes s  irai a l  estor par tex couens que se
Dix me ramaine sain et sauf que uos me lairés
Nicolete me douce amie tant ueir que i  aie deus parole u trois a li parles et que ie l  aie une seule fois baisie
Ie l  octroi fait li peres
Il li creante et
Aucassins fu lié
OR
SE
CANTE
Aucassins ot du baisier qu  il ara au repairier por cent mile mars d  or mier ne le fesist on si lié
Garnemens demanda ciers on li a aparelliés il uest un auberc dublier et laça l  iaume en son cief çainst l  espee au poin d  or mier si monta sor son destrier et prent l  escu et l  espiel regarda andex ses piés bien li sissent es estriers a meruelle se tint ciers
De s  amie li souient s  esperona le destrier il li cort molt uolentiers tot droit a le porte en uient a la bataille
OR
DIENT
ET
CONTENT
Aucassins fu armés sor son ceual si con uos aués oï et entendu
Dix con li sist li escus au col et li hiaumes u cief et li renge de s  espee sor le senestre hance
Et li uallés fu grans et fors et biax et gens et bien fornis et li ceuaus sor quoi il sist rades et corans et li uallés l  ot bien adrecié par mi la porte
Or ne quidiés uous qu  il pensast n  a bués n  a uaces n  a ciures prendre ne qu  il ferist ceualier ne autres lui
Nenil nient onques ne l  en souint ains pensa tant a
Nicolete sa douce amie qu  il oublia ses resnes et quanques il dut faire et li ceuax qui ot senti les esperons l  en porta par mi le presse se se lance tres entre mi ses anemis et il getent les mains de toutes pars si le prendent si le dessaisisent de l  escu et de le lance si l  en mannent tot estrousement pris et aloient ia porparlant de quel mort il feroient morir
Et quant
Aucassins l  entendi
Ha
Dix fait il douce creature sont çou mi anemi mortel qui ci me mainent et qui ia me cauperont le teste
Et puis i  arai la teste caupee ia mais ne parlerai a
Nicolete me douce amie que ie tant aim
Encor ai ie ci une bone espee et siec sor bon destrir seiorné se or ne me deffent por li onques
Dix ne le aït se ia mais m  aime
Li uallés fu grans et fors et li ceuax so quoi il sist fu remuans et il mist le main a l  espee si comence a ferir a destre et a senestre et caupe hiaumes et naseus et puins et bras et fait un caple entor lui autresi con li senglers quant li cien l  asalent en le forest et qu  il lor abat dis ceualiers et naure set et qu  il se iete tot estroseement de la prese et qu  il s  en reuient les galopiax ariere s  espee en sa main
Li quens
Bougars de
ualence oï dire c  on penderoit
Aucassin son anemi si uenoit cele part et
Aucassins ne le mescoisi mie il tint l  espee en la main se le fiert par mi le hiaume si qu  i li enbare el cief
Il fu si estonés qu  il caï a terre et
Aucassins tent le main si le prent et l  en mainne pris par le nasel del hiame et le rent a son pere
Pere fait
Aucassins ues ci uostre anemi qui tant uous a gerroié et mal fait uint ans ia dure ceste guerre onques ne pot iestre acieuee par home
Biax fix fait li pere tes enfances deués uos faire nient baer a folie
Pere fait
Aucassins ne m  alés mie sermonant mais tenés moi mes couens
Ba quex couens biax fix
Auoi pere aués les uos obliees
Par mon cief qui que les oblit ie nes uoil mie oblier ains me tient molt au cuer
Enne m  eustes uos en couent que quant ie pris les armes et i  alai a l  estor que se
Dix me ramenoit sain et sauf que uos me lairiés
Nicolete ma douce amie tant ueir que i  aroie parlé a li deus paroles ou trois
Et que ie l  aroie une fois baisie m  eustes uos en couent
Et ce uoil ie que uos me tenés
Io fait li pere ia
Dix ne m  aït quant ia couens uos en tenrai et s  ele estoit ia ci ie l  arderoie en un fu et uos meismes porriés auoir tote paor
Est ce tote la fins fait
Aucassins
Si m  aït
Dix fait li peres oïl
Certes fait
Aucassins ie sui molt dolans quant hom de uostre eage ment
Quens de
ualence fait
Aucassins ie uos ai pris
Sire uoire fait li quens
Bailiés ça uostre main fait
Aucassins
Sire uolentiers
Il li met se main en la siue
Ce m  afiés uos fait
Aucassins que a nul ior que uos aiés a uiure ne porrés men pere faire honte ne destorbier de sen cors ne de sen auoir que uos ne li faciés
Sire por
Diu fait il ne me gabés mie mais metés moi a raençon uos ne me sarés ia demander or ni argent ceuaus ne palefrois ne uair ne gris ciens ne oisiax que ie ne uos doinse
Coment fait
Aucassins ene connissiés uos que ie uos ai pris
Sire oie fait li quens
Borgars
Ia
Dix ne m  aït fait
Aucassins se uos ne le m  afiés se ie ne uous fac ia cele teste uoler
Enondu fait il ie uous afie quanque il uous plaist
Il li afie et
Aucassins le fait monter sor un ceual et il monte sor un autre si le conduist tant qu  il fu sauueté
OR
SE
CANTE
Quant or uoit li quens
Garins de son enfant
Aucassin qu  il ne pora departir de
Nicolete au cler uis en une prison l  a mis en un celier sosterin qui fu fais de marbre bis
Quant or i uint
Aucassin dolans fu ainc ne fu si a demanter si se prist si con uos porrés oïr
Nicolete flors de lis douce amie o le cler uis plus es douce que roisins ne que soupe en maserin L  autr  ier ui un pelerin nes estoit de
Limosin malades de l  esuertin si gisoit ens en un lit mout par estoit entrepris de grant mal amaladis tu passas deuant son lit si souleuas ton traïn et ton peliçon ermin la cemisse de blanc lin tant que ta ganbete uit garis fu li pelerins et tos sains ainc ne fu si si se leua de son lit si rala en son païs sains et saus et tos garis
Doce amie flors de lis biax alers et biax uenirs biax iouers et biax bordirs biax parlers et biax delis dox baisiers et dox sentirs nus ne uous poroit haïr
Por uos suis en prison mis en ce celier sousterin u ie fac mout male fin or m  i conuenra morir por uos amie
OR
DIENT
ET
CONTENT
ET
FABLOIENT
Aucasins fu mis en prison si com uos aués oï et entendu et
Nicolete fu d  autre part en le canbre
Ce fu el tans d  esté el mois de mai que li ior sont caut lonc et cler et les nuis coies et series
Nicolete iut une nuit en son lit si uit la lune luire cler par une feneste et si oï le lorseilnol center en garding se li souint d 
Aucassin sen ami qu  ele tant amoit
Ele se comença a porpenser del conte
Garin de
Biaucaire qui de mort le haoit si se pensa qu  ele ne remanroit plus ilec que s  ele estoit acusee et li quens
Garins le sauoit il le feroit de male mort morir
Ele senti que li uielle dormoit que aueuc li estoit ele se leua si uesti un bliaut de drap de soie que ele auoit molt bon si prist dras de lit et touailes si noua l  un a l  autre si fist une corde si longe comme ele pot si le noua au piler de le fenestre si s  auala contreual le gardin et prist se uesture a l  une main deuant et a l  autre deriere si s  escorça por le rousee qu  ele uit grande sor l  erbe si s  en ala aual le gardin
Ele auoit les cauiaus blons et menus recercelés et les ex uairs et rians et le face traitice et le nes haut et bien assis et lé leuretes uremelletes plus que n  est cerisse ne rose el tans d  esté et les dens blans et menus et auoit les mameletes dures qui li sousleuoient sa uesteure aussi con ce fuissent deus nois gauges et estoit graille par mi les flans qu  en uos dex mains le peusciés enclorre et les flors des margerites qu  ele ronpoit as ortex de ses piés qui li gissoient sor le menuisse du pié par deseure estoient droites noires auers ses piés et ses ganbes tant par estoit blance la mescinete
Ele uint au postic si le deffrema si s  en isci par mi les rues de
Biaucaire par deuers l  onbre car la lune luisoit molt clere et erra tant qu  ele uint a le tor u ses amis estoit
Li tors estoit faelee de lius en luis et ele se quatist delés l  un des pilers si s  estraint en son mantel si mist sen cief par mi une creueure de la tor qui uielle estoit et anciienne si oï
Aucassin qui la dedens plouroit et faisoit mot grant dol et regretoit se douce amie que tant amoit
Et quant el l  ot assés escouté si comença a dire
OR
SE
CANTE
Nicolete o le uis cler s  apoia a un piler s  oï
Aucassin plourer et s  amie regreter or parla dist son penser
Aucassins gentix et ber frans damoisiax honorés que uos uaut li dementer li plaindres ne li plurers quant ia de moi ne gorés car uostre peres me het et trestos uos parentés
Por uous passerai le mer s  irai en autre regné
De ses cauiax a caupés la dedens les a rüés
Aucassins les prist li ber si les a molt honerés et baisiés et acolés en sen sain les a boutés si recomence a plorer tout por s  amie
OR
DIENT
ET
CONTENT
ET
FABLOIENT
Qant
Aucassins oï dire
Nicolete qu  ele s  en uoloit aler en autre païs en lui n  ot que courecier
Bele douce amie fait il uos n  en irés mie car dont m  ariis uos mort et li premiers qui uerroit ne qui uous porroit il uos prenderoit lués et uos meteroit a son lit si uos asoignenteroit
Et puis que uos ariiés iut en lit a home s  el mien non or ne quidiés mie que i  atendisse tant que ie trouasse coutel dont ie me peusce ferir el cuer et ocirre
Naie uoir tant n  atenderoie ie mie ains m  esquelderoie de si lonc que ie uerroie une maisiere u une bisse pierre s  i hurteroie si durement me teste que i  en feroie les ex uoler et que ie m  escerueleroie tos encor ameroie ie mix a morir de si faite mort que ie seusce que uos eusciés iut en lit a home s  el mien non A fait ele ie ne quit mie que uous m  amés tant con uos dites mais ie uos aim plus que uos ne faciés mi
Auoir fait
Aucassins bele douce amie ce ne porroit estre que uos m  amissiés tant que ie fac uos
Fenme ne puet tant amer l  oume con li hom fait le fenme car li amors de le fenme est en son oeul et en son le cateron de sa mamele et en son l  orteil del pié mais li amors de l  oume est ens el cué plantee dont ele ne puet iscir
La u
Aucassins et
Nicolete parloient ensanble et les escargaites de le uile uenoient tote une rue s  auoient les espees traites desos les capes car li quens
Garins lor auoit conmandé que se il le pooient prendre qu  i l  ocesissent
Et li gaite qui estoit sor le tor les uit uenir et oï qu  il aloient de
Nicolete parlant et qu  il le maneçoient a occirre
Dix fait il con grans damages de si bele mescinete s  il l  ocient
Et molt seroit grans aumosne se ie li pooie dire par quoi il ne s  aperceuscent et qu  ele s  en gardast car s  i l  ocient dont iert
Aucassins mes damoisiax mors dont grans damages ert
OR
SE
CANTE
Li gaite fu mout uaillans preus et cortois et saçans il a comencié un cant ki biax fu et auenans
Mescinete o le cuer franc cors as gent et auenant le poil blont et reluisant uairs les ex ciere riant bien le uoi a ton sanblant parlé as a ton amant qui por toi se ua morant
Iel te le di et tu l  entens garde toi des souduians ki par ci te uont querant sous les capes les nus brans forment te uont maneçant tost te feront messeant s  or ne t  i gardes
OR
DIENT
ET
CONTENT
ET
FABLOIENT Hé fait
Nicolete l  ame de ten pere et de te mere soit en benooit repos quant si belement et si cortoisement le m  as ore dit
Se
Diu plaist ie m  en garderai bien et
Dix m  en gart
Ele s  estraint en son mantel en l  onbre del piler tant que cil furent passé outre et ele prent congié a
Aucassin si s  en ua tant qu  ele uint au mur del castel
Li murs fu depeciés s  estoit rehordés et ele monta deseure si fist tant qu  ele fu entre le mur et le fossé et ele garda contreual si uit le fossé molt parfont et molt roide s  ot molt grant paor Hé
Dix fait ele douce creature se ie me lais caïr ie briserai le col et se ie remain ci on me prendera demain si m  ardera on en un fu
Encore ainme ie mix que ie muire ci que tos li pules me regardast demain a merueilles
Ele segna son cief si se laissa glacier aual le fossé et quant ele uint u fons si bel pié et ses beles mains qui n  auoient mie apris c  on les bleçast furent quaissies et escorcies et li sans en sali bien en dose lius et ne por quant ele ne santi ne mal ne dolor por le grant paor qu  ele auoit
Et se ele fu en paine de l  entrer encore fu ele en forceur de l  iscir
Ele se pensa qu  ileuc ne faisoit mie bon demorer e troua un pel aguisié que cil dedens auoient ieté por le castel deffendre si fist pas un auant l  autre si monta tant a grans painnes qu  ele uint deseure
Or estoit li forés pres a deus arbalestees qui bien duroit trente liues de lonc et de lé si i auoit bestes sauuages et serpentine ele ot paor que s  ele i entroit qu  eles ne l  ocesiscent si se repensa que s  on le trouoit ileuc c  on le remenroit en le uile por ardoir
OR
SE
CANTE
Nicolete o le uis cler fu montee le fossé si se prent a dementer et
Ihesum a reclamer
Peres rois de maïsté or ne sai quel part aler se ie uois u gaut ramé ia me mengeront li lé li lion et li sengler dont il i a a plenté et se i  atent le ior cler que on me puist ci trouer li fus sera alumés dont mes cors iert enbrasés mais par
Diu de maïsté encore aim iou mix assés que me mengucent li lé li lion et li sengler que ie uoisse en la cité ie n  irai mie
OR
DIENT
ET
CONTENT
ET
FABLOIENT
Nicolete se dementa molt si con uos aués oï ele se conmanda a
Diu si erra tant qu  ele uint en le forest
Ele n  osa mie parfont entrer por les bestes sauuaces et por le serpentine si se quatist en un espés buisson et soumax li prist si s  endormi dusqu  au demain a haute prime que li pastorel iscirent de la uile et ieterent lor bestes entre le bos et la riuiere si se traien d  une part a une molt bele fontaine qui estoit au cief de la forest si estendirent une cape se missent lor pain sus
Entreusque il mengoient et
Nicolete s  esueille au cri des oisiax et des pastoriax si s  enbati sor aus
Bel enfant fait ele
Damedix uos i aït
Dix uos benie fait li uns qui plus fu enparlés des autres
Bel enfant fait ele conissiés uos
Aucassin le fil le conte
Garin de
Biaucaire Oïl bien le counisçons nos
Se
Dix uos aït bel enfant fait ele dites li qu  il a une beste en ceste forest et qu  i le uiegne cacier et s  il l  i puet prendre il n  en donroit mie un menbre por cent mars d  or non por cinc cens ne por nul auoir
Et cil le regardent se le uirent si bele qu  il en furent tot esmari
Ie li dirai fait cil qui plus fu enparlés des autres dehait ait qui ia en parlera ne qui ia li dira C  est fantosmes que uos dites qu  il n  a si ciere beste en ceste forest ne cerf ne lion ne sengler dont uns des menbres uaille plus de dex deniers u de trois au plus et uos parlés de si grant auoir
Ma dehait qui uos en croit ne qui ia li dira
uos estes fee si n  auons cure de uo conpaignie mais tenés uostre uoie
Ha bel enfant fait ele si ferés
Le beste a tel mecine que
Aucassins ert garis de son mehaing et i  ai ci cinc sous en me borse tenés se li dites et dedens trois iors li couient cacier et se il dens trois iors ne le troue ia mais n  iert garis de son mehaig
Par foi fait il les deniers prenderons nos et s  il uient ci nos li dirons mais nos ne l  irons ia quere
De par
Diu fait ele
Lor prent congié as pastoriaus si s  en ua
OR
SE
CANTE
Nicolete o le cler uis des pastoriaus se parti si acoilli son cemin tres par mi le gaut foilli tout un uiés sentier anti tant qu  a une uoie uint u aforkent set cemin qui s  en uont par le païs A porpenser or se prist qu  esprouera son ami s  i l  aime si com il dist
Ele prist des flors de lis et de l  erbe du garris et de le foille autresi une bele loge en fist ainques tant gente ne ui
Iure
Diu qui ne menti se par la uient
Aucasins et il por l  amor de li ne s  i repose un petit ia ne sera ses amis n  ele s  amie
OR
DIENT
ET
CONTENT
ET
FABLOIENT
Nicolete eut faite le loge si con uos aués oï et entendu molt bele et mout gente si l  ot bien forree dehors et dedens de flors et de foilles si se repost delés le loge en un espés buison por sauoir que
Aucassins feroit
Et li cris et li noise ala par tote le tere et par tot le païs que
Nicolete estoit perdue li auquant dient qu  ele estoie fuie et li autre dient que li quens
Garins l  a faire mordrir
Qui qu  en eust ioie
Aucassins n  en fue mie liés
Et li quens
Garins ses peres le fist metre hors de prison si manda les ceualiers de le tere et les damoiseles si fist faire une mot rice feste por çou qu  il cuida
Aucassin son fil conforter
Quoi que li feste estoit plus plaine et
Aucassins fu apoiiés a une puie tos dolans et tos souples qui que demenast ioie
Aucassins n  en ot talent qu  il n  i ueoit rien de çou qu  il amoit
Uns ceualiers le regarda si uint a lui si l  apela
Aucassins fait il d  ausi fait mal con uos aués ai ie esté malades
Ie uos donrai bon consel se uos me uolés croire
Sire fait
Aucassins grans mercis bon consel aroie ie cier
Montés sor un ceual fait il s  alés selonc cele forest esbanoiier si uerrés ces flors et ces herbes s  orrés ces oisellon canter par auenture orrés tel parole dont mi uos iert
Sire fait
Aucassins grans mercis si ferai iou
Il s  enble de la sale s  auale les degrés si uient en l  estable ou ses ceuaus estoit il fait metre le sele et le frain il met pié en estrier si monte et ist del castel et erra tant qu  il uint a le forest et ceuauca tant qu  il uint a le fontaine et troue les pastoriax au point de none s  auoient une cape estendue sor l  erbe si mangoient lor pain et faisoient mout tresgrant ioie
OR
SE
CANTE
Or s  asanlent pastouret
Esmerés et
Martinés
Früelins et
Iohanés
Robeçons et
Aubriés
Li uns dist
Bel conpaignet
Dix aït
Aucasinet uoire a foi le bel uallet et le mescine au corset qui auoit le poil blondet cler le uis et l  oeul uairet ki nos dona denerés dont acatrons gastelés gaïnes et coutelés flaüsteles et cornés maçüeles et pipés
Dix le garisse
OR
DIENT
ET
CONTENT
ET
FABLOIENT
Quant
Aucassins oï les pastoriax si li souint de
Nicolete se tresdouce amie qu  il tant amoit et si se pensa qu  ele auoit la esté et il hurte le ceual des eperons si uint as pastoriax
Bel enfant
Dix uos i aït
Dix uos benie fait cil qui fu plus enparlés des autres
Bel enfant fait il redites le cançon que uos disiés ore
Nous n  i dirons fait cil qui plus fu enparlés des autres
Dehait ore qui por uous i cantera biax sire
Bel enfant fait
Aucassins enne me conissiés uos Oïl nos sauions bien que uos estes
Aucassins nos damoisiax mais nos ne somes mie a uos ains somes au conte
Bel enfant si ferés ie uos en pri
Os por le cuerbé fait cil por quoi canteroie ie por uos s  il ne me seoit quant il n  a si rice home en cest païs sans le cors le conte
Garin s  il trouoit mé bués ne mes uaces ne mes brebis en ses pres n  en sen forment qu  il fust mie tant herdis por les ex a creuer qu  il les en ossast cacier
Et por quoi canteroie ie por uos s  il ne me seoit
Se
Dix uos aït bel enfant si ferés et tenés dis sous que i  ai ci en une borse
Sire les deniers prenderons nos mais ce ne uos canterai mie car i  en ai iuré mais ie le uos conterai se uos uolés
De par
Diu fait
Aucassins encor aim ie mix conter qui nient
Sire nos estiiens orains ci entre prime et tierce si mangiens no pain a ceste fontaine aussi con nos faisons ore et une pucele uint ci li plus bele riens du monde si que nos quidames que ce fust une fee et que tos cis bos en esclarci si nos dona tant del sien que nos li eumes en couent se uos ueniés ci nos uos desisiens que uos alissiés cacier en ceste forest qu  il i a une beste que se uos le poiiés prendre uos n  en donriiés mie un des menbres por cinc cens mars d  argent ne por nul auoir car li beste a tel mecine que se uos le poés prendre uos serés garis de uos mehaig et dedens trois iors le uos couien auoir prisse et se uos ne l  aués prise ia mais ne le uerrés
Or le caciés se uos uolés et se uos uolés si le laiscié car ie m  en sui bien acuités uers li
Bel enfant fait
Aucassins assés en aués dit et
Dix le me laist trouer
OR
SE
CANTE
Aucassins oï les mos de s  amie o le gent cors mout li entrerent el cors
Des pastoriax se part tost si entra el parfont bos li destriers li anble tost bien l  en porte les galos
Or parla s  a dit trois mos
Nicolete o le gent cors por uos sui uenus en bos ie ne cac ne cerf ne porc mais por uos siu les esclos
uos uair oiel et uos gens cors uos biax ris et uos dox mos ont men cuer nauré a mort
Se
Diu plaist le pere fort ie uous reuerai encor suer douce amie
OR
DIENT
ET
CONTENT
ET
FABLOIENT
Aucassins ala par le forest de uoie en uoie et li destriers l  en porta grant aleure
Ne quidiés mie que les ronces et les espines l  esparnaiscent
Nenil nient ains li desronpent ses dras qu  a painnes peust on nouer desu el plus entier et que li sans li isci des bras et des costés et des ganbes en quarante lius u en trente qu  aprés le uallet peust on suir le trace du sanc qui caoit sor l  erbe
Mais il pensa tant a
Nicolete sa douce amie qu  i ne sentoit ne mal ne dolor et ala tote ior par mi le forest si faitement que onques n  oï noueles de li et quant il uit que li uespres aproçoit si comença a plorer por çou qu  il ne le trouoit
Tote une uiés uoie herbeuse ceuaucoit s  esgarda deuant lui en mi le uoie si uit un uallet tel con ie uos dirai
Grans estoit et meruellex et lais et hidex il auoit une grande hure plus noire qu  une carbouclee et auoit plus de planne paume entre deus ex et auoit unes grandes ioes et un grandisme nes plat et unes grans narines lees et unes grosses leures plus rouges d  une carbounee et uns grans dens gaunes et lais et estoit cauciés d  uns housiax et d  uns sollers de buef fretés de tille dusque deseure le genol et estoit afulés d  une cape a deus enuers si estoit apoiiés sor une grande maçue
Aucassins s  enbati sor lui s  eut grant paor quant il le soruit
Biax frere
Dix t  i aït
Dix uos benie fait cil
Se
Dix t  aït que fais tu ilec A uos que monte fait cil
Nient fait
Aucassins ie nel uos demant se por bien non
Mais por quoi plourés uos fait cil et faites si fait duel
Certes se i  estoie aussi rices hom que uos estes tos li mons ne me feroit mie plorer
Ba me connissiés uos fait
Aucassins
Oie ie sai bien que uos estes
Aucassins li fix le conte et se uos me dites por quoi uos plorés ie uos dirai que ie fac ci
Certes fait
Aucassins ie le uos dirai molt uolentiers ie uig hui matin cacier en ceste forest s  auoie un blanc leurer le plus bel del siecle si ie l  ai perdu por ce pleur iou
Os fait cil por le cuer que cil
Sires eut en sen uentre que uos plorastes por un cien puant
Mal dehait ait qui ia mais uos prisera quant il n  a si rice home en ceste terre se uos peres l  en mandoit dis u quinse u uint qu  il ne les eust trop uolentiers et s  en esteroit trop liés
Mais ie doi plorer et dol faire
Et tu de quoi frere
Sire ie le uous dirai I  estoie luiés a un rice uilain si caçoie se carue quatre bués i auoit
Or a trois iors qu  il m  auint une grande malauenture que ie perdi le mellor de mes bués
Roget le mellor de me carue si le uois querant si ne mengai ne ne buc trois iors a passés si n  os aler a le uile c  on me metroit en prison que ie ne l  ai de quoi saure de tot l  auoir du monde n  ai ie plus uaillant que uos ueés sor le cor de mi
Une lasse mere auoie si n  auoit plus uaillant que une keutisele si li a on sacie de desou le dos si gist a pur l  estrain si m  en poise assés plus que de mi car auoirs ua et uient se i  ai or perdu ie gaaignerai une autre fois si sorrai mon buef quand ie porrai ne ia por çou n  en plouerai
Et uos plorastes por un cien de longaigne
Mal dehait ait qui ia mais uos prisera
Certes tu es de bon confort biax frere que benois soies tu
Et que ualoit tes bués
Sire uint sous m  en demande on ie n  en puis mie abatre une seule maaille
Or tien fait
Aucassins uint que i  ai ci en me borse si sol ten buef
Sire fait il grans mercis et
Dix uos laist trouer ce que uos querés
Il se part de lui
Aucassins si ceuauce
La nuis fu bele et quoie et il erra tant qu  il uin si
Nicolete defors et dedens et par descure et deuant de flors et estoit si bele que plus ne pooit estre
Quant
Aucassins le perçut si s  aresta tot a un fais et li rais de le lune feroit ens E
Dix fait
Aucasins ci fu
Nicolete me douce amie et ce fist ele a ses beles mains por le douçour de li et por s  amor me descenderai ie ore ci et m  i reposerai anuit mais
Il mist le pié fors de l  estrier por descendre et li ceuaus fu grans et haus il pensa tant a
Nicolete se tresdouce amie qu  il caï si durement sor une piere que l  espaulle li uola hors du liu
Il se senti molt blecié mais il s  efforça tant au mix qu  il peut et ataca son ceual a l  autre main a une espine si se torna sor costé tant qu  il uint tos souuins en le loge et il garda par mi un trau de le loge si uit les estoiles el ciel s  en i uit une plus clere des autres si conmença a dire
OR
SE
CANTE
Estoilete ie te uoi que la lune trait a soi
Nicolete est aueuc toi m  amïete o le blont poil
Ie quid
Dix le ueut auoir por la lumiere de soir que que fust du recaoir que fuisse lassus o toi ia te baiseroie estroit
Se i  estoie fix a roi suer douce amie
OR
DIENT
ET
CONTENT
ET
FABLOIENT
Quant
Nicolete oï
Aucassin ele uint a lui car ele n  estoit mie lonc ele entra en la loge si li iete ses bras au col si le baisa et acola
Biax doux amis bien soiiés uos troués
Et uos bele douce amie soiés li bien trouee
Il s  entrebaissent et acolent si fu la ioie bele
Ha douce amie fait
Aucassins i  estoie ore molt bleciés en m  espaulle et or ne senc ne mal ne dolor pui que ie uos ai
Ele le portasta et troua qu  il auoit l  espaulle hors du liu ele le mania tant a ses blances mains et porsaca si con
Dix le uaut qui les amans ainme qu  ele reuint a liu et puis si prist des flors et de l  erbe fresce et des fuelles uerdes si le loia sus au pan de sa cemisse et il fu tox garis
Aucassins fait ele biaus dox amis prendés consel que uous ferés se uos peres fait demain cerquier ceste forest et on me trouue que que de uous auiegne on m  ocira
Certe bele douce amie i  en esteroie molt dolans mais se ie puis il ne uos tenront ia
Il monta sor son ceual et prent s  amie deuant lui baisant et acolant si se metent as plains cans
OR
SE
CANTE
Aucassins li biax li blons li gentix li amorous est issus del gaut parfont entre ses bras ses amors deuant lui sor son arçon les ex li baise et le front et le bouce et le menton
Ele l  a mis a raison
Aucassins biax amis dox en quel tere en irons nous
Douce amie que sai iou
Moi ne caut u nous aillons en forest u en destor mais que ie soie aueuc uous
Passent les uaus et les mons et les uiles et les bors a la mer uinrent au ior si descendent u sablon les le riuage
OR
DIENT
ET
CONTENT
ET
FABLOIENT
Aucassins fu descendus entre lui et s  amie si con uous aués oï et entendu il tint son ceual par le resne et s  amie par le main si conmencent aler selonc le riue
Il les acena et il uinrent a lui si fist tant uers aus qu  i le missen en lor nef et quant il furent en haute mer une tormente leua grande et meruelleuse qui les mena de tere en tere tant qu  il ariuerent en une terre estragne et entrerent el port du castel de
Torelore
Puis demanderent ques terre c  estoit et on lor dist que c  estoit le tere le roi de
Torelore puis demanda quex hon c  estoit ne s  il auoit gerre et on li dist Oïl grande
Il prent congié as marceans et cil le conmanderent a
Diu il monte sor son ceual s  espee çainte s  amie deuant lui et erra tant qu  il uint el castel il demande u li rois estoit et on li dist qu  il gissoit d  enfent
Et u est dont se femme
ET on li dist qu  ele est en l  ost et si i auoit mené tox ciax du païs et
Aucassins l  oï si li uint a grant meruelle et uint au palais et descendi entre lui et s  amie et ele tint son ceual et il monta u palais l  espee çainte et erra tant qu  il uint en le canbre u li rois gissoit
OR
SE
CANTE
En le canbre entre
Aucassins li cortois et li gentis il est uenus dusque au lit alec u li rois se gist par deuant lui s  arestit si parla oés que dist
Di ua fau que fais tu ci
Dist li rois
Ie gis d  un fil quant mes mois sera conplis et ie sarai bien garis dont irai le messe oïr si com mes ancestre fist et me grant guerre esbaudir encontre mes anemis nel lairai mie
OR
DIENT
ET
CONTEN
ET
FABLOIENT
Quant
Aucassins oï ensi le roi parler il prist tox les dras qui sor lui estoient si les houla aual le canbre il uit deriere lui un baston il le prist si torne si fiert si le bati tant que mort le dut auoir
Ha biax sire fait li rois que me demandés uos
Aués uos le sens derué qui en me maison me batés
Par le cuer
Diu fait
Aucassins maluais fix a putain ie uos ocirai se uos ne m  afiés que ia mais hom en uo tere d  enfant ne gerra
Il li afie et quant il li ot afié
Sire fait
Aucassins or me menés la u uostre fenme est en l  ost
Sire uolentiers fait li rois
Il monte sor un ceual et
Aucassins monte sor le sien et
Nicolete remest es canbres la roine
Et li rois et
Aucassins ceuaucierent tant qu  il uinrent la u la roine estoit et trouerent la bataille de poms de bos waumonnés et d  ueus et de fres fromages et
Aucassins les conmença a regarder se s  en esmeuella molt durement
OR
SE
CANTE
Aucassins est arestés sor son arçon acoutés si coumence a regarder ce plenier estor canpel il auoient aportés des fromages fres assés et puns de bos waumonés et grans canpegneus canpés cil qui mix torble les gués est li plus sire clamés
Aucassins li prex li ber les coumence a regarder s  en prist a rire
OR
DIENT
ET
CONTENT
ET
FLABENT
Quant
Aucassins uit cele meruelle si uint au roi si l  apele
Sire fait
Aucassins sont ce ci uostre anemi Oïl sire fait li rois
Et uouriiés uos que ie uos en ueniasse
Oie fait il uolentiers
Et
Aucasssins met le main a l  espee si se lance en mi ax si conmence a ferir a destre et a senestre et s  en ocit molt
Et quant li rois uit qu  i les ocioit il le prent par le frain et dist
Ha biax sire ne les ociés mie si faitement
Conment fait
Aucassins en uolés uos que ie uos uenge
Sire dist li rois trop en aués uos fait il n  est mie costume que nos entrocions li uns l  autre
Cil tornent en fuies et li rois et
Aucassins s  en repairent au castel de
Torelore
Et les gens del païs dient au roi qu  il cast
Aucassins fors de sa tere et si detiegne
Nicolete aueuc son fil qu  ele sanbloit bien fenme de haut lignage
Et
Nicolete l  oï si n  en fu mie lie si conmença a dire
OR
SE
CANTE
Sire rois de
Torelore ce dist la bele
Nichole uostre gens me tient por fole quant mes dox amis m  acole et il me sent grasse et mole dont sui iou a tele escole baus ne tresce ne carole harpe gigle ne uiole ne deduis de la nimpole n  i uauroit mie
OR
DIENT
ET
CONTENT
ET
FLABOIENT
Aucassins fu el castel de
Torelore et
Nicolete s  amie a grant aise et a grant deduit car il auoit aueuc lui
Nicolete sa douce amie que tant amoit
En ço qu  il estoit en tel aisse et en tel deduit et une estores de
Sarrasins uinrent par mer s  asalirent au castel si le prissent par force il prissent l  auoir s  en menerent caitis et kaitiues il prissent
Nicolete et
Aucassin et si loierent
Aucassin les mains et les piés et si le ieterent en une nef et
Nicolete en une autre si leua une tormente par mer que les espartist
Li nes u
Aucassins estoit ala tant par mer waucrant qu  ele ariua au castel de
Biaucaire et les gens du païs cururent au lagan si trouerent
Aucassin si le reconurent
Quant cil de
Biaucaire uirent lor damoisel s  en fisent grant ioie car
Aucassins auoit bien mes u castel de
Torelore trois ans et ses peres et se mere estoient mort
Il le menerent u castel de
Biaucaire si deuinrent tot si home si tint se tere en pais
OR
SE
CANTE
Aucassins s  en est alés a
Biaucaire sa cité le païs et le regné tint trestout en quiteé
Iure
Diu de maïsté qu  il li poise plus assés de
Nicholete au uis cler que de tot sen parenté s  il estoit a fin alés
Douce amie o le uis cler or ne uous ai u quester ainc
Diu ne fist ce regné ne par terre ne par mer se t  i quidoie trouer ne t  i quesisce
OR
DIENT
ET
CONTENT
ET
FABLOIEN
Or lairons d 
Aucassin si dirons de
Nicolete
La nes u
Nicolete estoit estoit le roi de
Cartage et cil estoit ses peres et si auoit dose freres tox princes u rois
Quant il uirent
Nicolete si bele se li porterent molt grant honor et fisent feste de li et molt li demanderent qui ele estoit car molt sanbloit bien gentix fenme et de haut lignage
Mais ele ne lor sot a dire qui ele estoit car ele fu pree petis enfes
Il nagierent tant qu  il ariuerent desox le cité de
Cartage et quant
Nicolete uit les murs del castel et le païs ele se reconut qu  ele i auoit esté norie et pree petis enfes mais ele ne fu mie si petis enfes que ne seust bien qu  ele auoit esté fille au roi de
Cartage et qu  ele auoit esté norie en le cité
OR
SE
CANTE
Nichole li preus li sage est ariuee a riuage uoit les murs et les astages et les palais et les sales dont si s  est clamee lasse
Tant mar fui de haut parage ne fille au roi de
Cartage ne cousine l  amuaffle
Ci me mainnent gent sauuage
Aucassin gentix et sages frans damoisiax honorables uos douces amors me hastent et semonent et trauaillent
Ce doinst
Dix l  esperitables c  oncor uous tiengne en me brace
Et que uos baissiés me face
Et me bouce et mon uisage damoisiax sire
OR
DIENT
ET
CONTENT
ET
FABLOIENT
Quant li rois de
Cartage oï
Nicolete ensi parler il li geta ses bras au col
Bele douce amie fait il dites moi qui uos estes ne uos esmaiiés mie de mi
Sire fait ele ie sui fille au roi de
Cartage et fui preée petis enfes bien a quinse ans
Quant il l  oïrent ensi parler si seurent bien qu  ele disoit uoir si fissen de li molt grant feste si le menerent u palais a grant honeur si conme fille de roi
Baron li uourent doner un roi de paiiens mais ele n  auoit cure de marier
La fu bien trois iors u quatre
Ele se porpensa par quel engien ele porroit
Aucassin querre ele quist une uiele s  aprist a uieler tant c  on le uaut marier un ior a un roi rice paiien
Et ele s  enbla la nuit si uint au port de mer si se herbega ciés une poure fenme sor le riuage si prist une herbe si en oinst son cief et son uisage si qu  ele fu tote noire et tainte
Et ele fist faire cote et mantel et cemisse et braies si s  atorna a guise de iogleor si prist se uiele se uint a un marounier se fist tant uers lui qu  il le mist en se nef
Il drecierent lor uoile si nagierent tant par haute mer qu  il ariuerent en le terre de
Prouence
Et
Nicolete issi fors si prist se uiele si ala uielant par le païs tant qu  ele uint au castel de
Biaucaire la u
Aucassins estoit
OR
SE
CANTE A
Biaucaire sous la tor estoit
Aucassins un ior la se sist sor un perron entor lui si franc baron uoit les herbes et les flors s  oit canter les oisellons menbre li de ses amors de
Nicholete le prox qu  il ot amee tans iors dont iete souspirs et plors
Es uous
Nichole au peron trait uïele trait arçon or parla dist sa raison
Escoutés moi franc baron cil d  aual et cil d  amont plairoit uos oïr un son d 
Aucassin un franc baron de
Nicholete la prous
Tant durerent lor amors qu  il le quist u gaut parfont a
Torelore u dongon les prissent paiien un ior D 
Aucassin rien ne sauons mais
Nicolete la prous est a
Cartage el donion car ses pere l  ainme mout qui sire est de cel roion
Doner li uolent baron un roi de paiiens felon
Nicolete n  en a soing car ele aime un dansellon qui
Aucassins auoit non bien iure
Diu et son non ia ne prendera baron s  ele n  a son ameor que tant desire
OR
DIENT
ET
CONTENT
ET
FABLOIENT
Quant
Aucassins oï ensi parler
Nicolete il fu molt liés si le traist d  une part se li demanda
Biax dous amis fait
Aucassins saués uos nient de cele
Nicolete dont uos aués ci canté
Sire oie i  en sai con de le plus france creature et de le plus gentil et de le plus sage qui onques fust nee si est fille au roi de
Cartage qui le prist la u
Aucassins fur pris si le mena en le cité de
Cartage tant qu  il seut bien que c  estoit se fille si en fist molt grant feste si li ueut on doner cascun ior baron un des plus haus rois de tote
Espaigne mais ele se lairoit ançois pendre u ardoir qu  ele en presist nul tant fust rices
Ha biax dox amis fait li quens
Aucassins se uous uoliiés raler en cele terre se li dississçiés qu  ele uenist a mi parler ie uos donroie de mon auoir tant con uos en oseriés demander ne prendre
Et saciés que por l  amor de li uoul ie prendre fenme tant soit de haut parage ains l  atenc ne ia n  arai fenme se li non et se ie le seusce u trouer ie ne l  eusce ore mie a querre
Sire fait ele se uos çou faissiés ie l  iroie querre por uos et por li que ie molt aim
Il li afie et puis se li fait doner uint liures
Ele se part de lui et il pleure por le douçor de
Nicolete et quant ele le uoit plorer
Sire fait ele ne uos esmaiiés pas que dusqu  a pou le uos arai en ceste uile amenee se que uos le uerrés
Et quant
Aucassins l  oï si en fu molt liés
Et ele se part de lui si traist en le uile a le maison le uiscontesse car li uisquens ses parrins estoit mors
Ele se herbega la si parla a li tant qu  ele li gehi son afaire et que le uiscontesse le recounut et seut bien que c  estoit
Nicolete et qu  ele l  auoit norrie si le fist lauer et baignier et seiorner uit iors tous plains
Si prist une herbe qui auoit non esclaire si s  en oinst si fu ausi bele qu  ele auoit onques esté a nul ior se se uesti de rices dras de soie dont la dame auoit assés si s  assist en le canbre sor une cueute pointe de drap de soie si apela la dame et il dist qu  ele alast por
Aucassin son ami
Et ele si fist et quant ele uint u palais si troua
Aucassin qui ploroit et regretoit
Nicolete s  amie por çou qu  ele demouroit tant et la dame l  apela si li dist
Aucassins or ne uos dementés plus mais uenés ent aueuques mi et ie uos mosterai la riens el mont que uos amés plus car c  est
Nicolete uo duce amie qui de longes terres uos est uenue querre
Et
Aucassin fu liés
OR
SE
CANTE
Quant or entent
Aucassins de s  amie o le cler uis qu  ele est uenue el païs or fu liés ainc ne fu si
Aueuc la dame s  est mis dusqu  a l  ostel ne prist fin en le cambre se sont mis la u
Nicholete sist quant ele uoit son ami or fu lie ainc ne fu si contre lui en piés sali
Quant or le uoit
Aucassins andex ses bras li tendi doucement le recoulli les eus li baisse et le uis
La nuit le laissent ensi tresqu  au demain par matin que l  espousa
Aucassins dame de
Biaucaire en fist puis uesquirent il mains dis et menerent lor delis
Or a sa ioie
Aucassins
Et
Nicholete autresi no cantefable prent fin n  en sai plus dire 