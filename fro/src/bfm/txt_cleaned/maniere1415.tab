
Sire boun iour
Sire boun iour a uous
Ou boun iour uous doyne
Dieu
Sire boun matyn
Sire boun matyn a uous
Sire
Dieu uous saue
Sire
Dieu uous benoy
Sire a
Dieu soiez
Sire
Dieu uous doyne bone uie et longe
Sire a
Dieu uous comande
Sire
Dieu uous doyne bon sanyté et bon ioye
Sire
Dieu uous garde
Sire et uous auxci
Sire bon soer
Sire boun soer a uous
Sire uous estez bien encountrez
Sire uous estez bien uenu
Sire
Dieu uous esploite
Sire
Deu uous auaunce
Sire prou uous face
Sire grant mercy
Sire uoulez uous manger oué nous
Non syre certys i  ay mangé
Sire beuez
Sire comencez
Sire pernez le hanap
Sire noun pas deuant uous si uous plest par
Dieu
Sire ferez ore
Sire a
Dieu bone noet
Sire bone noet uous doyne
Dieu et boun repos
Sire coment oué uous est
Sire le meulx pur uous graunt merciez
Sire dez queux partiez ueignez uous
Sire ie ueigne dez partiez de
Fraunce
Sire quelez nouelx de par dela
Sire le roy est en bon point loiez soit
Dieu ouesque toute sa compaignie en lez parties de
Normandie et il est en sanitee luy mesmes mes plusours de sez gentz sount maladez et beaucope d  eaux sount mortz
Et en oultre le roy arryua illoeques ioust la uille de
Harfleu et auoit mys un graunt siege sur la dite uille ouesque la nombre de .lx. mille persones et parmy la grace de
Dieu il ad conquys la dicte uille et est remeué de la dicte seege et soy purpose pur aler uers
Calays parmy la terre de
Fraunce
Et puis i  ay oye dyre qu  ore tarde lez seignours de
Fraunce ouesque la nombre de .l. ou .lx. mille persones armez ount encontrez le roy par le chymyn et le roy ouesque la numbre de .x. mille persones ad combatuz ouesque eaux a un lieu apellé
Agincourt a quele bataille i sount pris et tuez .xi. mille personis dez
Fraunceys et sount tuez forsque .xui. persones dez
Englés dount le duc d 
Euerwyk estoit un et le counte de
Suffolk un autre
Et le roy auoit le champe et le uictorie loiez soit
Dieu et mist toutz lez autrez
Fraunceys au fewer
Et issint le roy tient soun chymyn uers
Calays et soy purpose de retourner en
Engleterre par la grace de
Dieu
En oultre sire uous dy pur certeyn que lez
Fraunceys que furent pris al dit bataylle
Agincort c  est a ssauer le duc de
Orliaunce le duc de
Burbayne et plusours autrez countes chiualers et esquiers uaillauntz si bien d  autrez estraungez terrez come de
Fraunce serrount anmesniez le ieody prochein aprés le feste de
Seint
Martyn enuers
Loundres
Et ils sount arriuez a
Douere et toutz lez gentz de
Kent et d 
Essexe suffisaunt surrount moustrés en lour meilour array par le haut chymmyn enter
Caunterbery et
Londres
Et lez gentes de
Loundres byen armez et arrayez eux moustrerent sur le
Blakehethe pur encountrer lez ditz
Fraunceys afyn q  ils purrount ueyer quele poeple sount lessez derere le roy en
Engleterre pur la saufgarde de mesme le rayme
Syre ou pensez uous chiuacher anoet
Sire a la prochene uille si
Dieu plest
Sire que l  apellez la prochyin uille
Sire l  apellent
Oxone uerement
Sire de celle uille i  ay oie parler graunde bien de moult gentz
Sire come bien longe decy est ycelle uille ie uous pri
Sire nous auouns biene .x. lewes illoeques unqore
Ore sire lessomes chiuacher ensemble ie uous pri quar ie pense aler ou chiuacher a mesme la uille mes ie ne coni pas bien le chymyn
Et si me uoillez l  enseigner i  estoise graundement tenuz a uous par ma foy
Sire uolunters
Et ie suy treslés de uostre compaignye mes ie me doute que ie ne puisse mye uous suer quar ie suy en partye malade et non pas toutz gariz unquore
Et mon chiualx est laas et cloyé deuant et derere
Soun doos auxi de la seel est blessé et l  un oil est ousté mes unquore il n  est pas uougle
Et quant il uient a un fossé parfounde moy couyent luy porter qar certis il ne poet mye sez iambes hors de le tay leuer
Donques sire alomes ensemble en noun de
Dieu et nous y uendrouns en bone temps par le haut solayle si
Dieu plest
Ore sire ou serromes loggez quaunt nous uoignomes la
Syre a le
Molyn sur le hope en la rewe de
Northyate est le meillour hostelle d  icelle uille come ie suppose qar nous y aueroumes bone chier et uitaille assez pur hommez et chiuachx et boun merché
Hosteller hosteller
Sire sire ie su cy
Purromez nous bien estre loggez cyeyns
Certes mes moistres uous estez tresbien uenuz tantostz
Combien estez uous en nombre
Moun amy nous ne sumus icy a present forsque .ui. compaignons et .iii. garçouns ouesque noef chiualx mes y sount plusours de nous conpaignons derere
Sire uous seriez loggez ycy bien assez tout si uous eussez .c. chiualx
Sire ont uous chiualx bew
Non pas unquore quar il sount trope chaudez pur boire pur ce que nous auons chiuaché fort de
Tettysworde tanque encea
Et auxci nous estoions pursuez oué larons icy a
Shottore et ce nous chiuachs n  eussent esté le meillours et la grace de
Dieu nous eust eidé nous n  eussomes mye escapé saunz robber mez loiez soit
Dieu que nous ore sumus icy en sauetté quar nous y awiouns grant pour
Et pur ce lessez nous garçouns amesnere nous chiualx suys et iuys en le rwe en tanque ils soient enfreydez et puiz lez eawer et lauer bien profunde issint que lez estrwez et senglez soient nectez sauant lez cellez oué lez hernoisez secchez et puis regardez que nous eions un bon estabile chaude et bien literez tanque a la uentre de le chiualle quar le temps est froyde et auxci mettés waddes de paile sek desouthe lour senglez et frotez bien lour iambys issint q  ils ne soient mye crachez et puis lour donez chescun chiualx .ii. botels de feyn et .i. derrer de pain
Hosteler
Sire
Coment uendez uous de l  aueigne
Sire pur .iiii. deners le busselle
uerement c  est boun merché
Ore ou est la dame de cyens
Syre ele uiendra tauntost
Ele est euesque une commere et ne demura guerres
Dame bon soer
Sire uous estez tresbien uenuz
Sire coment a uous est et coment auez uous ualu depuis que uous fustez derreinement ycy
Dame bien grant mercy et le meulx que uous uaillez bien
Coment uaille uostre maryt et tout uostre mesnage
Sire bien loiez soit
Dieu et le meulx pur uous
Sire uuillez uous approcher a la sale ou uuillez monter a la chamber
Nony dame
Nous uollons prender nostre chamber par temps
Et uollez uous nous faire a nous un boun fu en le chemené pur nous rechaufer
Et baillez a nous de uostre pain et un hanape de uostre seruoise pur nous rehaiter quar nous sumus moillez et laas et nous auons chiuachez a iour de huy .xl. lewes et plus par may foy
Sire c  est grant trauaille pur uous qu  estez ueille et maladez
Et ie uous promette que uous aurez le meillour seruoise cyeins qu  est en ceste uille
Et uous beurez de mesme le pot que nostre sire beuroit c  il fuist a l  ostelle quar ie le mettray a broche pur l  amour de uous
Et si uous uuillez boire de uyn i  enuoieray a une tauerne ioust le
Quatrefukes l  ou une pip de bon uin uermaille est nouelment a broche et a la
Corne sur la hope uous auerés de boun maluusia romeny bastarde osey tyr uyn cret uernage ypocras et uyn blanc
Ore beele dame qu  aurens a souper
Sire uous auerez a soper uiande assez mez ditez a moy si uous uuillez auoir uostre uiande apparaillé cyeins ou a le kewes
Nonil dame en uostre cusyne demesne ou autrement en le chemeney deuant nous
Syre quel maner de uiande aymé uous meulx
Dame fayte nous auoir dez meillours uitaillez que uous auez ou que uous purrez trouer a uendre
Sire i  ay cyeins bouns pulcyns chapons gelyns pygeons owes porcellez ioefnes et gras perdrys plouers et autrez oyseux petitz et grantz heyrons fesans et cockes du boys ou uidecockez betayes allowes esturneux dez gruez auxi et de gryuas et d  autre uolatyl sauage ie ne fayle ryens signes malardes columbes et pigeons
De poires et pommez i  ay plentee formage et noes uous ne faillerez point
Et puis dez oues bone candelle
Et a uostre lyt une damoysele beal
Dame
Grant mercy de uostre soper
Mes de nostre lyt lessam parler
Et de nostre dyner demayn a matyn
Et pius nous irrouns nostre chymyn
Syre
uostre lyt serra fait bien tost et bealement
Pur uous coucher et dormer en ycelle saunz songer et torment
Dez oraillers dez plumes et lynceux blancz materassez
Couerlitz et blanketes curtyns tester et syllour
uous y auerez tout entour
Ore dame
Grant mercy de uostre beal cheir
Pernez le hanap et beuez le uyn cleir
Quar a uostre congee uoilloun dormer
Appellez hosteler pur nous counter
Come bien paierome pur nous chiualx et uostre soper
Hostiller
Syre
Sount nous chiualx apparaillez pur toute la noet
Sire non pas unquore mes lessez uostre garçoun uenir et dire quei de prouendir ils aurount
Iohan
Mastyr que uuillez uous
As tu sopé
Oyl syre
Tien le hanap et beuez une foiz mez ne beuez mye trope haut pur doubte que uous soiez iurez
Et puis ua a l  estable et oustez lez sellez de lez chiualx et eaux correiéx et frotez biene lour iambez
Et auxci cerchez lour pees et le stoppez de coyne
Et pernez de grece et de bon seruoise et lez boillez ensemble et lauez oué ycelle toutz lour iambes
Et auxci pernez de ceef et de lyne et lé fryez ensamble en une paille ueille de fere ou d  aresme et stoppez le pee del chiual gris qu  esteit cloié
Et pius lour donez de prouendre assez c  est a sauer a chescun chiual une pek d  aueyne et plus de pain si uous ueiez que bosoigne soit
Et demayn leuez bien matyn et appellez un ferrour le meillour que purra estre trouez a la uille et lessez lui ferrer le chiualle blanc le chiual noire le chiual sor et lez autrez hakeneys enueyrone
Et
Iakes ie toy promette uerement si ceste chose ne soit mye fait come ie uous ay dit ou si ie troue ascun defaute en ta persone ie toy fray coruser issint que tu compariez greuousement
Hostiller
Syre
Baillez cea dé iettours et lessoms compter combien nous auons a la chambre et combien a l  estable
Sir i  ay compté ouesque uostre uadlet
Guillam en la presence de sir
Hughe uostre chapeleyn
Bien de cella ie suy content
Tien ta mayn et pernez l  argent
Combien amounte trestout compté
Sir il amounte a .u. solz .i. dener meyns
Ore appellez la dame et emple le hanape et bayllez nous a boire
Faytez nous auoir lez poumes rostez et mettez de payn tosté a le feu que fra nostre beuerache plus fresk
Dame beuez
Sir commencez
Dame pernez uostre hanap par
Diee
Sir non pas deuant uous si uous plaist
Dame quei aurons demain a nostre dyner
Sire uous aurez uiande assez coytez rostez et pestez
Mes ditez moi uostre uolunté quei uous aymerez meulx
Dame faitez nous auoir braun du sengler oué le mustarde bones ioutes ouesque boef motun et porc boillez et ceo sufficera pur hommes trauaillantz
Dame ou est uostre maistre
Par
Diee sire il est alé a la feire d  une uille qu  est dys lewes decy appellé
Wodestoke
Dame quele merchaundyze uoet il uendre ou achatre illoeques
Sir il ad la a uendre boefs uaches bouetz ueeles tores eysnés et ioefnes porcz senglers troyes chiualx iumentz polayns berbys motouns et berbys du mere toups agnelx kedux cheuerelx asnes mules et autrez bestes
Il a auxi la pur uendre .xx. sackes .iii. toddes .iiii. peres et .u. clowes de layne deux centz peaux lanuz .xiiii. draps longez et dys doszeyns de mellez d 
Oxenforde .xx. kerseys d 
Abyndoun .x. blanketz de
Wytteney .ui. rougez de
Castelcombe .iiii. russet de
Colchestere scarletz bloyes ou pers selestiens plunketz sanguyns et uioletz en greyn rayés motlez de
Sarisbury et autrez diuers colours de plusours sortz pur fayre lyuerees si bien as seignours abbees et priours come as autrez gentils du pays
Il a auxci de lynge toille canuas ou cambre cordes sauoun oyle fere peuere zingebre et autrez espicerie et mercerye ataunt come lui coste .c. liures
Syre ie uous pri ou pansez uous chiuacher ore decy
Dame droit a
Loundres si
Dieu plaist
Sir d  une chose ie uous prieroy si i  osasse
Ou fuisse si hardy
Dame pur l  amour de uostre maistre et de uous ie fray ce que ie purray sauant moun estat a uostre pleser
Sir i  ay icy un fiz de l  age de .xii. ans et solounc uostre auys il est la uoluntee de moun maistre et de moi pur lui estower a un boun homme de mestier en
Loundres la ou il purroit bien estre enseigné et gouerné en le manere d  apprentys illoeques
Dame appellez l  enfaunt et lessez moi lui ueier
Moun fiz auez uous esté a l  escole
Oy syre par uostre congé A quel lieu
Syr a l  ostelle de
William
Kyngesmylle
Escriuen
Beau fyz comben de temps auez uous demurrez ouesque luy
Sire forsque un quart de l  an
Cella n  est que un poi temps mes qu  auez uous apriz la en ycel terme
Syr moun maystre m  ad enseigné pur escrire enditer acompter et fraunceys parler
Et que sauez uous en fraunceys dire
Sir ie say moun noun et moun corps bien descriere
Ditez moy qu  auez a noun I  ay a noun
Iohan boun enfant
Beal et sage et bien parlant
Engleys fraunceys et boun normand
Beneyt soit la uerge que chaste l  enfaunt
Et le boun maistre qui me prist taunt
Ie pri a
Dieu tout puissant
Nous graunte le ioye toutdiz durant
Auxci sire I  estoy eyr a le feste
Ouesque moun chief oué moun teste
Mez chiueulx recercilez le frount deuant le col derer
Lez orellez lez oillez oué le uewe clere
Lez papiers et le purnele lez surcilez le nees lez narrez et le tendron
Le bouche oué le palet amount
Lez dentz la lange lez gyngyues lez faulx le iowes et le mentoun
Lez lyures desuis et desutz qu  enclosent lez dentz enuyrone
Le hanapel
Oué lez templez et le ceruel
Le fosselet la gorge deuant
La gargalette la ou moun aleyne est passant
Enmy le teste est le greue le cakenole derere la uisage deuant
De tout le teste ie n  ay cure de la remanant I  ay auxi le pys ou le pecteyne
Lez espaulez blasoun et l  eschyne
uentre os dos mamels costees coustees umbyl et la peel dehors
Que couere le uyt lez coyllouns le cuyl la chaar et tout le corps
En mylyeu derer mez braas I  ay lez coubtez sur queux ie decline quant ie su laas
Parentre le coubte et la cowe de ma mayn I  appelle un cubyt en longuere certein
Sur mez mayns i  ay lez deyes ou lez ungles d  eaux cressantz et le poyn que clost la mayn quant i  ay scié un poignoun de blee dedeins la paum
Dedeins le uentre i  ay le coer ou qui ie panse de moun seen D  apprendre et fayre bien
Boweles entrels foy esplen et renoun
Estomak ueyns et pulmoun reyns et punyl dehors feel dedeins et uescye I  ay auxi lez iambes ou l  assure
Quysseux et lez genules nages et la forcheure
Lez piés oué lez keuyls lez urtiles le plaunte et le taloun
Dount le fraunceys est comun
Auxi sir I  ay de draps qu  apparteignent a moun corps
De lynges et de laynes sengles furrez et doublez dedeins et dehors chausez solers botes ou hoseux et boteaux chausemblez esporons chemyse brays et brael cote purpoint et kertel surkot mantel tabarde et cloke hopelonde chaperoun pilion et chapelet et autre garnement oué manchez longez largez et bien taillez
Et si mestier y soit i  ay un coiffe peigne et un keuerchief de soy de fyle et de cotoun
Mes ie ne uuille mye oblier
Ma burse ne moun aguler
Et quant ma femme serrat enseyntee ele serra seintee de bone seinture S  il ne soit de soy il serra de quyre
Moun dage et moun cutelle bien trenchant la gaigne beal
Espeye et bokeler d  acer fyn ou beal forure et lemel nouel
Mes ie ne uuille mye tyrer moun espeye hors de la forure
Saunz graunt eye ou cause resonable quar l  em dit en
Seint
Escripture
Cyl qui coueyte ferer ouesque l  espeye par espeye il serra feruz
Auxi beal fyz ie toy enseigne de comune langage et d  autre maner de parlance
Et dez diuers chosez bestez et de gaynerie
Issint que de parler droit
uous ne faillerez mye
Si uous treiez a bone compaignie
Et guerpez lez maueys et lour folye
Mes d  un homme et d  une femme ne de lour enfaunt
Il ne bosoigne pas pur parler taunt
De lour fiz file ou filette
Garsoun pusele ou garsette
ualetz lowys seruantz ne lour apprentys ueysyns maistres souerrignez seignours subgitz lour amys et bienuoillantz
Auxi dez emperours roys dukes countes barons chiualers et esquiers lessom parler
Del pape auxi et dez erceuesques euesques archedekenes denes officials prestres clerkes abbees moignes et priours freres et chanons noneignies et autrez religiousez
De la roigne auxi et de la duchesse d  autrez damez et de la countesse de la soer et sorceresse de lez ueillez uewes et uirgines de lez ribaudes ou paillardez putaignes puteuilez et uillayns larouns felouns et traitours
Autre fraunceys i  ay aprys pur un chate un rate et un sorys lyuer liure leuere et leuerer aes tables et brichetz sceiles pur la sale docers bankers ou quarreux cheyres aundyres fourches de fere pur le feu basyns ewers et chaufours poz et paillez d  aresme coupes d  or pieces ou tassez d  argent endorrez hanaps de fraxmes oué lez couerclez peyntez
Launcez de uerre
Hachez de guerre
Coynés pour couper bastouns de keyne
Et coignes pur lez busshes fendre
Et l  argent coignee prendre
Et autre armure c  est a ssauer baysnet ou l  ombrere et la uentaille plates pesynes et habergeons uambras rerebras quisseux et gauntz de plate arkes setes et cordes pur lez arkes
uesselle auxi d  argent et d  esteyne c  est a ssauoir deux doszeins dez cuillers d  argent merchez oué le teste d  un libarde .iii. douszeyns plateaux .iii. doszeins esquiles et .iii. doszeins saucer 